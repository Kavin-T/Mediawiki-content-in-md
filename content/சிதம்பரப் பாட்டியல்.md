![சிதம்பரப்
பாட்டியல்](Chidambara-paattiyal-10009627-550x550h.jpg "சிதம்பரப் பாட்டியல்")
சிதம்பரப் பாட்டியல் (பொ.யு. 16-ஆம் நூற்றாண்டு) சிற்றிலக்கியங்களுக்கு இலக்கணம் சொல்லும்
[பாட்டியல்](பாட்டியல் "wikilink") நூல்களில் ஒன்று. ஆசிரியர் பரஞ்சோதியார். இவர்
சிதம்பர புராணம் என்னும் நூலை இயற்றிய புராணத் திருமலை நாதர் என்பவரின் மகன். 16-ஆம்
நூற்றாண்டில் எழுதப்பட்டது.

## மரபு

தமிழில் பாட்டியலில் அகத்திய மரபு, இந்திரகாளிய மரபு என இரண்டு மரபுகள்
கூறப்படுகின்றன. அகத்திய மரபு அவிநயரின் வழியாக சிற்றிலக்கிய இலக்கணத்தில் தொடர்ந்தது.
சிதம்பரப் பாட்டியல் அகத்திய மரபைச் சார்ந்தது. ஆகவே இதில் யாப்பியலும் உள்ளது என்று
[இரா.இளங்குமரனார்](இரா._இளங்குமரனார் "wikilink") கூறுகிறார். மு.அருணாச்சலம்
அகத்திய மரபு மூன்று இயல்களில் இலக்கணத்தை வரையறை செய்வது என்றும் பின்னர் வந்த மரபு
பஞ்சலக்ஷணம் என்னும் ஐந்து இலக்கணங்களைச் சொல்வது என்றும் வரையறை செய்கிறார்[^1].

## ஆசிரியர்

சிதம்பரப் பாட்டியலின் ஆசிரியர் பரஞ்சோதியார். இவர் சிதம்பர புராணம், மதுரையுலா
ஆகியவற்றை இயற்றியவர். இவர் காலம் கி.பி. 16-ஆம் நூற்றாண்டு. (சிதம்பரபுராணம்
இயற்றப்பட்ட காலம் கி.பி. 1518 எனப்படுகிறது).

## பதிப்பு

சிதம்பரப் பாட்டியல் 1911-ல் மு.இராகவையங்காரால் பதிப்பிக்கப்பட்டது. அதன் இரண்டாம்
பதிப்பு கி. இராமானுஜையங்காரால் 1932-ல் வெளியிடப்பட்டுள்ளது

## அமைப்பு

சிதம்பரப் பாட்டியல் 47 எண்சீர்க் கழிநெடில் ஆசிரிய விருத்த பாடல்கள் கொண்டது. ஐந்து
இயல்களாகப் பிரிக்கப்பட்டுள்ளது.

-   உறுப்பியல்
-   செய்யுளியல்
-   ஒழிபியல்
-   பொருத்தவியல்
-   மரபியல்

இந்நூலின் முதல் மூன்று இயல்களும் யாப்பியல் சார்ந்தவையாகவும் இறுதி இரண்டு இயல்களும்
பாட்டியல் சார்ந்தவையாகவும் உள்ளன.

## உசாத்துணை

-   இளங்குமரன், இரா., இலக்கண வரலாறு, மணிவாசகர் பதிப்பகம் சென்னை, 2009.
-   [சிதம்பரப் பாட்டியல் மின்னூல்
    தமிழ்வு](https://www.tamilvu.org/ta/library-libcontnt-273141)
-   [சிதம்பரப்பாட்டியல்
    ஆய்வுப்பதிப்பு](https://www.tamildigitallibrary.in/admin/assets/book/TVA_BOK_0008400_%E0%AE%9A%E0%AE%BF%E0%AE%A4%E0%AE%AE%E0%AF%8D%E0%AE%AA%E0%AE%B0%E0%AE%AA%E0%AF%8D_%E0%AE%AA%E0%AE%BE%E0%AE%9F%E0%AF%8D%E0%AE%9F%E0%AE%BF%E0%AE%AF%E0%AE%B2%E0%AF%8D.pdf)
-   [முனைவர் மணி சிதம்பரப் பாட்டியல்
    பதிப்பு](http://munaivaramani.blogspot.com/2011/01/1932.html)

## அடிக்குறிப்புகள்

```{=html}
<references />
```
```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:பாட்டியல் இலக்கண நூல்கள்](Category:பாட்டியல்_இலக்கண_நூல்கள் "wikilink")

[^1]: \[<https://www.tamildigitallibrary.in/admin/assets/book/TVA_BOK_0009152_பிரபந்த_மரபியல>்.pdf
    பிரபந்த_மரபியல் - மின்னூல் - www.tamildigitallibrary.in\]
