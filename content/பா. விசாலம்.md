![பா. விசாலம்](Pa._Visalam.jpg "பா. விசாலம்")
![பா.விசாலம்](பா.விசாலம்.jpg "பா.விசாலம்")
![பா.விசாலம்](Paa.visaalam.webp "பா.விசாலம்") பா. விசாலம் (1932-2022) தமிழக
எழுத்தாளர். பொதுவுடைமை இயக்கம் சார்ந்து செயல்பட்டார். கணவருடன் இணைந்து பொதுவுடைமைக்
கட்சியில் களப்பணியாளராகச் செயல்பட்டார். சுயசரிதைத் தன்மை கொண்ட நாவல்களை எழுதினார்.

## பிறப்பு, கல்வி {#பறபப_கலவ}

பா. விசாலம், 1932-ல், வங்காளத்தின் பர்த்மான் மாவட்டம் அஸன்ஸாலில் உள்ள குல்டி என்ற
கிராமத்தில் பெற்றோருக்கு ஒன்பதாவது குழந்தையாகப் பிறந்தார். நாகர்கோவிலில் வளர்ந்தார்.
நாகர்கோவிலில் பள்ளிக் கல்வி பயின்றார்.

## தனி வாழ்க்கை {#தன_வழகக}

பா.விசாலம் குமரிமாவட்டம் பத்மநாபபுரத்தை பூர்விகமாகக் கொண்டவர். இளம் வயதிலேயே
தந்தையை இழந்தார். 'கில்ட் ஆஃப் செர்வீஸில் (Guild Of Service) அலுவலராகப்
பணிபுரிந்தார். கணவர், மைக்கேல் ராஜ். மகள் சித்ரா.

## இலக்கிய வாழ்க்கை {#இலககய_வழகக}

###### சிறுகதைகள்

பா. விசாலத்தின் பெற்றோர் மற்றும் சகோதரர் மூலம் இலக்கிய நூல்கள் அறிமுகமாயின. பள்ளித்
தோழர் [சுந்தர ராமசாமிய](சுந்தர_ராமசாமி "wikilink")ின் ஊக்குவிப்பால் விசாலத்தின்
முதல் சிறுகதை 'நோய்' [சரஸ்வதி](சரஸ்வதி_(இதழ்) "wikilink") இதழில், 1960-ல்
வெளியானது. தொடர்ந்து சில சிறுகதைகளை எழுதினார். கணையாழி, முன்றில்,
[சதங்கை](சதங்கை "wikilink"), காவ்யா போன்ற இதழ்களில் சிறுகதை, கட்டுரை, நூல்
விமர்சனங்கள் எழுதினார். பா.விசாலத்தின் சிறுகதைகள் 'அவள் அதுவானால்' என்னும் தலைப்பில்
வெளிவந்துள்ளன.

###### நாவல்கள்

பா.விசாலம் தனது வாழ்க்கை அனுபவங்களையும், பொதுவுடைமை இயக்க வாழ்வையும் பின்புலமாக
வைத்து \'மெல்லக் கனவாய் பழங்கதையாய்..\' என்ற தனது முதல் நாவலை, 1994-ல், தனது
அறுபதாம் வயதில் வெளியிட்டார். இந்நாவல் மலையாளத்திலும், \'Fading Dreams, Old
Tales\' என்ற தலைப்பில் ஆங்கிலத்திலும் மொழிபெயர்க்கப்பட்டது. உண்மை ஒளிர்கவென்று பாடவோ
அவருடைய இரண்டாவது நாவல்.

## அரசியல்

பா. விசாலம் இந்தியக் கம்யூனிஸ்டுக் கட்சியில் 1952-ல் தன்னை இணைத்துக் கொண்டார்.
சுற்றறிக்கைகள் தயார் செய்வது, நகல்கள் எடுப்பது, கூட்டநடவடிக்கைகளை குறிப்பெடுப்பது
போன்ற கட்சியின் அலுவலகப் பணிகளில் ஈடுபட்டார். பின் பல போராட்டங்களில் கலந்துகொண்டார்.
பொதுவுடைமைக் கட்சித் தலைவர்கள் [ப.ஜீவானந்தம்](ப._ஜீவானந்தம் "wikilink"),
பி.ராமமூர்த்தி, ஏ.கே.கோபாலன், வி.பி.சிந்தன், எம்.ஆர்.வெங்கட்ராமன் ஆகியோரோடு இணைந்து
பணியாற்றினார்.

திருமணத்திற்குப் பிறகு கணவருடன் இணைந்தும், தனியாகவும் இயக்கப்பணிகளை முன்னெடுத்தார்.
களப்பணியாளராகச் செயல்பட்டார். கட்சி பொதுக்கூட்டங்களிலும் விவசாய சங்கக் கூட்டங்களிலும்
கலந்துகொண்டு சிறப்புரையாற்றினார்.1973-ல் இலங்கை, கொழும்பில் நடந்த பெண்கள் மாநாட்டில்
இந்தியாவின் சார்பாகப் பிரதிநிதியாகப் பங்கேற்றார். கிழக்கு பெர்லினில் நடந்த பெண்கள்
மாநாட்டில் கலந்து கொண்டார். கட்சி இரண்டாகப் பிரிந்தபோது கட்சியிலிருந்து விலகினார்
என்றாலும் இறுதி வரை பொதுவுடைமை இயக்க ஆதரவாளராகவே செயல்பட்டார்.

## நாடக வாழ்க்கை {#நடக_வழகக}

பா. விசாலம், \'தலைக்கோல்\' என்ற நாடகக்குழுவின் தலைவராகப் பணியாற்றினார். நாடகங்கள்
மூலம் மக்களிடையே விழிப்புணர்ச்சி ஏற்படுத்தினார்.

## விருதுகள்

-   புதுவை அரசின் கம்பர் விருது - \'மெல்லக் கனவாய் பழங்கதையாய்\...\' நாவலுக்காக.
-   தி. ஜானகிராமன்நினைவு குறுநாவல் போட்டிப் பரிசு - '\'சாணாங்கி மண்டபம்'
    குறுநாவலுக்காக.

## மறைவு

கணவர் மைக்கேல் ராஜ் மறைவுக்குப்பின் மகள் சித்ராவுடன் புதுச்சேரியில் வசித்து வந்த பா.
விசாலம், பிப்ரவரி 14, 2022-ல், தனது 89-ம் வயதில் காலமானார்.

## இலக்கிய இடம் {#இலககய_இடம}

பா. விசாலத்தின் நாவல்கள் சுய சரிதைத் தன்மை கொண்டனவாய், லட்சியத்தன்மை கொண்ட பெண்ணின்
கதையாய் அமைந்தன. அரசியல் சார்ந்த பெண் படைப்பு என்ற வகையில் அவை முக்கியமானவையாக
மதிப்பிடப்படுகின்றன.

விசாலத்தின் நாவல்கள் குறித்து [அம்பை](அம்பை "wikilink"), "தற்கால சரித்திரத்தின்
மனித வாழ்க்கையையும் , அதில் தங்களுக்கான சரித்திரத்தை எழுதும் பெண்கள் பற்றியும் இரு
மகத்தான படைப்புகளைப் படைத்திருக்கிறார் விசாலம்" என்கிறார்.

## நூல்கள்

-   அவள் அதுவானால் - சிறுகதைத் தொகுப்பு
-   மெல்லக் கனவாய் பழங்கதையாய்\... (நாவல்)
-   உண்மை ஒளிர்கவென்று பாடவோ\... (நாவல்)

## உசாத்துணை

-   [பா. விசாலம்: எழுத்தாளர் குறிப்பு:
    காலச்சுவடு](https://books.kalachuvadu.com/kcbooks/AuthorDetailView/71)
-   [பா. விசாலம் ஓர்
    உரையாடல்](https://premil1.blogspot.com/2016/04/blog-post_93.html)
-   [எழுத்தாளர் பா. விசாலம்: தென்றல் இதழ்
    கட்டுரை](http://tamilonline.com/thendral/article.aspx?aid=11379)
-   [பா. விசாலம் சிறுகதை: அடிமைகள்: குங்குமம்
    தோழி](https://kungumamthozhi.wordpress.com/tag/%E0%AE%AA%E0%AE%BE-%E0%AE%B5%E0%AE%BF%E0%AE%9A%E0%AE%BE%E0%AE%B2%E0%AE%AE%E0%AF%8D/)
-   [மெல்லக் கனவாய் பழங்கதையாய்\...:பா. விசாலம் நாவல் ஒலி வடிவம்: ஸ்டோரி
    டெல்](https://www.storytel.com/sg/en/books/mella-kanavaai-pazhankathayai-1110184)
-   [உண்மை ஒளிர்கவென்று பாடவோ: பா. விசாலம் நாவல் விமர்சனம்: மா.
    அரங்கநாதன்](https://www.maaranganathan.com/index.php?option=com_content&view=article&id=41&Itemid=9)
-   [பா. விசாலம்: நினைவுக் குறிப்பு: அ.
    ராமசாமி](https://ramasamywritings.blogspot.com/2022/02/blog-post_56.html?m=0)
-   [பா.விசாலத்தின் படைப்புப் பயணம்: க்ருஷாங்கினி: திண்ணை இணைய
    இதழ்](https://old.thinnai.com/archives/60708305)
-   [பா. விசாலம் அஞ்சலிக் குறிப்பு: இந்து தமிழ்
    திசை](https://www.hindutamil.in/news/tamilnadu/767653-author-p-visalam.html)
-   [பா. விசாலம் நூல்கள்: பனுவல்
    தளம்](https://marinabooks.com/category/%e0%ae%aa%e0%ae%be.%e0%ae%b5%e0%ae%bf%e0%ae%9a%e0%ae%be%e0%ae%b2%e0%ae%ae%e0%af%8d?authorid=1888-9136-8219-9756)
-   [பா.விசாலம் அஞ்சலி அசோக்
    யோகன்](https://www.geotamil.com/index.php/2021-02-10-13-39-56/7098-2022-02-15-15-06-49)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
