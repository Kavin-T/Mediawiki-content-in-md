![எழுத்தாளர் சுப்ரஜா](Writer_Supraja_.jpg "எழுத்தாளர் சுப்ரஜா") சுப்ரஜா (சுப்ரஜா
ஸ்ரீதரன்; மயிலை ஸ்ரீதரன்; மயிலை சுவாதி) (செப்டம்பர் 7, 1959 - ஜூன் 6, 2023) ஒரு
தமிழக எழுத்தாளர். இதழாளர். பதிப்பாளர், திரைக்கதை வசன ஆசிரியர். பொது
வாசிப்புக்குரிய பல படைப்புகளை, குற்றப் புதினங்களை எழுதினார். சிறார்களுக்காகப் பல
நூல்களை எழுதினார். வாதினி பதிப்பகம் என்பதை நிறுவிப் பல நூல்களை வெளியிட்டார்.

## பிறப்பு, கல்வி {#பறபப_கலவ}

ஸ்ரீதரன் என்னும் இயற்பெயரை உடைய சுப்ரஜா, செப்டம்பர் 7, 1959 அன்று, மதுரையில், டி.ஏ.
ஆராவமுதன் - ஆர்.ஏ. பட்டம்மாள் இணையருக்குப் பிறந்தார். நெய்வேலி கார்ப்பரேஷன் பள்ளியில்
ஆறாம் வகுப்பு வரை படித்தார். மயிலாப்பூர் பி.எஸ். மேல்நிலைப் பள்ளியில் மேற்கல்வி
பயின்றார். சென்னை விவேகானந்தா கல்லூரியில் பயின்று தத்துவத்தில் இளங்கலைப் பட்டம்
பெற்றார்.

## தனி வாழ்க்கை {#தன_வழகக}

சுப்ரஜா, தனியார் நிறுவனம் ஒன்றில் சில ஆண்டுகள் அலுவலக மேலாளர் ஆகப் பணியாற்றினார்.
பின் சுதந்திர எழுத்தாளராக, இதழாளராகச் செயல்பட்டார். மனைவி எஸ். ஷீலா. மகன்கள்:
மதுசூதனன், நிதீஷ். ![சுப்ரஜா நூல்](Supraja_interviews.jpg "சுப்ரஜா நூல்")

## இலக்கிய வாழ்க்கை {#இலககய_வழகக}

சுப்ரஜாவின் முதல் சிறுகதை [அணில்](அணில் "wikilink") சிறார் இதழில் வெளியானது.
தொடர்ந்து [சாவி](சாவி_(இதழ்) "wikilink") இதழில், சுப்ரஜாவின் சிறுகதைகள் ஸ்ரீதரன்
என்ற அவரது இயற்பெயரில் வெளியாகின. எழுத்தாளர்
[சாவி](சாவி_(எழுத்தாளர்) "wikilink") இவருக்கு 'சுப்ரஜா' என்ற புனை பெயரைச்
சூட்டினார். தொடர்ந்து சுப்ரஜா என்ற பெயரில் [குமுதம்](குமுதம் "wikilink"), [ஆனந்த
விகடன்](ஆனந்த_விகடன் "wikilink"), குங்குமம், கல்கண்டு எனப் பல இதழ்களில் சிறுகதைகள்,
தொடர்கள் எழுதினார். குற்றப் புதினங்களையும், பொது வாசிப்புக்குரிய நாவல்களையும்
எழுதினார்.

சுப்ரஜா 'மயிலை சுவாதி', 'மயிலை ஸ்ரீதரன்' போன்ற புனை பெயர்களில் எழுதினார்.
ஆயிரத்துக்கும் மேற்பட்ட சிறுகதைகளையும், 50-க்கும் மேற்பட்ட நாவல்களையும் எழுதினார்.
தினமணி கதிர் இதழில் சுப்ரஜா எழுதிய 'மவுனிகா' தொடர், தமிழில் எழுதப்பட்ட முதல்
வெர்ச்சுவல் ரியாலிட்டி நாவலாகக் கருதப்படுகிறது. அத்தொடரை
[சுஜாதா](சுஜாதா "wikilink") பாராட்டி ஊக்குவித்தார். சுப்ரஜாவின் படைப்புகள் பல
நூல்களாக வெளிவந்தன. ![வாதினி வார
இதழ்](Vadhini_Magazine.jpg "வாதினி வார இதழ்")

## இதழியல்

சுப்ரஜா, கல்லூரியில் படித்துக் கொண்டே 'சாவி' இதழில் சுதந்திர இதழாளராகப்
பணியாற்றினார். குங்குமம், குமுதம் போன்ற இதழ்களுக்காகவும் சுதந்திரப் பத்திரிகையாளராகச்
செயல்பட்டார். \'வாதினி' என்ற பெயரில் வார இதழ் ஒன்றைத் தொடங்கி நடத்தினார். ![வாதினி
டிஜிடல் தீபாவளி மலர்](Digital_malar.jpg "வாதினி டிஜிடல் தீபாவளி மலர்")

## பதிப்பகம்

சுப்ரஜா, வாதினி பதிப்பகம் என்ற பதிப்பக நிறுவனத்தைத் தொடங்கி நடத்தினார். அதன் மூலம்
தனது நூல்களையும் பிற எழுத்தாளர்களது நூல்களையும் அச்சிட்டு வெளியிட்டார். 'டிஜிடல்
மலர்' என்ற தலைப்பில் சிறார்களுக்காகவும், பெரியோர்களுக்காகவும் பல்வேறு சிறப்பு மலர்களை
வெளியிட்டார்.

## ஊடகம்

சுப்ரஜா, சன் தொலைக்காட்சியில் ஜேடி-ஜெர்ரி இயக்கிய தொடருக்குக் கதை வசனம் எழுதினார்.
சன் தொலைக்காட்சியில் ஒளிபரப்பான \'கோகிலா எங்கே போகிறாள்\', \'ஜலக்கீரிடை\'
தொடர்களுக்குக் கதை, வசனம் எழுதினார். பொதிகை தொலைக்காட்சியில் ஒளிபரப்பான சந்தோஷம்
தொடருக்குக் கதை, வசனம் எழுதினார்.

## திரை வாழ்க்கை {#தர_வழகக}

சுப்ரஜா, 'முப்பொழுதும் உன் கற்பனைகள்' என்ற படத்திற்கு வசனம் எழுதினார். பல திரைப்படக்
கதை விவாதங்களில் கலந்துகொண்டார்.

## விருதுகள்

சுப்ரஜா எழுதி, ஆனந்த விகடனில் வெளியான 'வீடென்று எதைச் சொல்வார்?' என்னும்
சிறுகதைக்கு, [இலக்கியச் சிந்தனைய](இலக்கியச்_சிந்தனை "wikilink")ின் மாதாந்திரச்
சிறந்த சிறுகதைக்கான பரிசு கிடைத்தது.

## மறைவு

சுப்ரஜா, ஜூன் 6, 2023 அன்று உடல் நலக் குறைவால் காலமானார்.

## இலக்கிய இடம் {#இலககய_இடம}

சுப்ரஜா, பொது வாசிப்புக்குரிய பல படைப்புகளை எழுதினார். வித்தியாசமான கதைக்
களங்களில், விறுவிறுப்பான நடையில் எழுதினார். அதிகக் குற்றப் புதினங்களை எழுதிய
[ராஜேஷ்குமார்](ராஜேஷ்குமார் "wikilink"), [பட்டுக்கோட்டை
பிரபாகர்](பட்டுக்கோட்டை_பிரபாகர் "wikilink") வரிசையில் சுப்ரஜா இடம்பெறுகிறார்.
இலக்கியப் புரிதலுடன் எழுதிய சுப்ரஜாவின் எழுத்து குறித்து [லா.ச.
ராமாமிர்தம்](லா.ச._ராமாமிர்தம் "wikilink"), "மனித உணர்வுகளை எழுதும்போது
ஆன்மாவைக் கட்டிப்போடும் 'சொல் கொடுக்கு' சுப்ரஜாவின் எழுத்தில் இருப்பது அம்பாளின் வரம்"
என்று குறிப்பிட்டார். ![எழுத்தாளர் சுப்ரஜா
நூல்கள்](Supraja_books_1.jpg "எழுத்தாளர் சுப்ரஜா நூல்கள்")

## நூல்கள்

##### நாவல்கள்

-   ஆசையடி ஆசை
-   ஆகாய வெண்ணிலாவே
-   யாதுமாகி நின்றாள்
-   சூரிய நிலா
-   ரகசியமாய்
-   காலம்
-   எங்கே அந்த வெண்ணிலா
-   காக்க காக்க கனகவேல் காக்க!
-   எதிர்பாராதது
-   வெண்ணிற இரவுகள்
-   துளித்துளியாய்
-   விழியோரம்
-   மவுனிகா
-   அவள் கங்கை ஆகாயம்
-   வான் மீதிலே
-   தொடரும் கொலைகள்
-   திருப்புமுனை
-   விபரீத ஆட்டம்
-   நிழல் மனிதன்
-   60 கிலோ மர்மம்
-   மாயக் காதல்
-   மழை வருமோ மதுவந்தி
-   விபரீத விளையாட்டு
-   கண்மணி அன்போடு
-   தந்திர பூமி
-   ரம்யா லீ நோவாட்ணி
-   பாசிடிவ் பாயிண்ட்
-   கொலை தூரத்தில்
-   ஆயிரத்தோர் இரவுகள்
-   ஜாதிமல்லிப் பூச்சரமே
-   பனியில் ஒரு நிலவு
-   ஏழாம் நம்பர் வீடு
-   வாழ்க்கை ஒரு வானவில்
-   பொட்டு வைத்த வட்ட நிலா
-   ராஜ்யம்
-   புன்னகையில் வென்ற நிலா
-   வெள்ளைப் புறா ஒன்று
-   ஜன்னல் நிலா
-   நிலவொன்று கண்டேன்
-   காதல் மந்திரம்
-   ஹிட் லிஸ்ட்

##### சிறுகதைத் தொகுப்புகள் {#சறகதத_தகபபகள}

-   ட்விஸ்ட் சிறுகதைகள்
-   பஞ்சதந்திரக் கதைகள்
-   மலாய் தேசத்து நாடோடிக் கதைகள்
-   சுப்ரஜா சிறுகதைகள்

##### கட்டுரை நூல்கள் {#கடடர_நலகள}

-   கணிப்பொறி அகராதி
-   எளிய தமிழில் A to Z கம்ப்யூட்டர்
-   கம்ப்யூட்டர் கலைச்சொற்கள்
-   படிக்கக்கூடாத ஜோக்ஸ்
-   Computer Vocabulary (ஆங்கில நூல்)
-   ஸௌந்தர்யலஹரி (கவிதை விளக்க உரை நூல்)

## உசாத்துணை

-   [சுப்ரஜா வாழ்க்கைக் குறிப்பு: சிறுகதைகள்
    தளம்](https://www.sirukathaigal.com/%E0%AE%95%E0%AE%A4%E0%AF%88%E0%AE%AF%E0%AE%BE%E0%AE%9A%E0%AE%BF%E0%AE%B0%E0%AE%BF%E0%AE%AF%E0%AE%B0%E0%AF%8D%E0%AE%95%E0%AE%B3%E0%AF%8D/%E0%AE%9A%E0%AF%81%E0%AE%AA%E0%AF%8D%E0%AE%B0%E0%AE%9C%E0%AE%BE/)
-   [சுப்ரஜா சிறுகதைகள்: சிறுகதைகள்
    தளம்](https://www.sirukathaigal.com/tag/%e0%ae%9a%e0%af%81%e0%ae%aa%e0%af%8d%e0%ae%b0%e0%ae%9c%e0%ae%be/)
-   [சுப்ரஜா முகநூல் பக்கம்](https://www.facebook.com/suprajaa.sridaran)
-   [சுப்ரஜா யூ ட்யூப்
    தளம்](https://www.youtube.com/channel/UCaajThVyv9zoqjDMD2PdUIg)
-   [சுப்ரஜா நூல்கள்: நூலகம்
    தளம்](https://www.noolulagam.com/s/?si=2&stext=%E0%AE%9A%E0%AF%81%E0%AE%AA%E0%AF%8D%E0%AE%B0%E0%AE%9C%E0%AE%BE)
-   [சுப்ரஜா நூல்கள்: அமேசான்
    தளம்](https://www.amazon.in/s?i=digital-text&rh=p_27%3A%E0%AE%9A%E0%AF%81%E0%AE%AA%E0%AF%8D%E0%AE%B0%E0%AE%9C%E0%AE%BE+%E0%AE%B8%E0%AF%8D%E0%AE%B0%E0%AF%80%E0%AE%A4%E0%AE%B0%E0%AE%A9%E0%AF%8D&s=relevancerank&text=%E0%AE%9A%E0%AF%81%E0%AE%AA%E0%AF%8D%E0%AE%B0%E0%AE%9C%E0%AE%BE+%E0%AE%B8%E0%AF%8D%E0%AE%B0%E0%AF%80%E0%AE%A4%E0%AE%B0%E0%AE%A9%E0%AF%8D&ref=dp_byline_sr_ebooks_1)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
