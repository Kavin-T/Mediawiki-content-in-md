![ஆதியாகம காவியம்](Adi_yagama_kaviyam.png "ஆதியாகம காவியம்") ஆதியாகம
காவியம் (2008) கிறிஸ்தவத் தமிழ்க் காப்பியங்களுள் ஒன்று. விவிலியத்தில் உள்ள
ஆதியாகமத்தை அடிப்படையாகக் கொண்டு இயற்றப்பட்டது. இதனை இயற்றியவர் ச. சாமிமுத்து.
இருபத்தியோராம் நூற்றாண்டில் வெளிவந்த காப்பிய நூல்களில், குறிப்பிடத்தகுந்த ஒன்று
ஆதியாகம காவியம்.

## பிரசுரம், வெளியீடு {#பரசரம_வளயட}

ஆதியாகம காவியம், 2008-ல், திருச்சிராப்பள்ளியில் உள்ள கிளாரா பதிப்பகத்தால்
வெளியிடப்பட்டது.

## ஆசிரியர் குறிப்பு {#ஆசரயர_கறபப}

ஆதியாகம காவியத்தை இயற்றிய [ச. சாமிமுத்து](ச._சாமிமுத்து "wikilink") திருச்சி
தூய வளனார் கல்லூரியில் தமிழ்ப் பேராசிரியர், துறைத் தலைவர், துணை முதல்வர் என பல
பொறுப்புகளை வகித்தார். தமிழக அரசின் நல்லாசிரியர் விருது பெற்றார். கவிதை,
சிறுகதை, நாவல், கட்டுரை, ஆய்வு நூல்கள் எனப் பல படைப்புகளைத் தந்தார். அவற்றுள்
ஆதியாகம காவியம் சிறந்த நூலாக அறியப்படுகிறது.

## நூல் அமைப்பு {#நல_அமபப}

420 பக்கங்கள் கொண்ட ஆதியாகம காவியம் ஆறு பாகங்களைக் கொண்டது. ஒவ்வொரு பாகமும்
படலங்களைக் கொண்டுள்ளன. மொத்தம் 33 படலங்கள் இந்நூலில் உள்ளன. படலங்களுக்குப்
பெயரிடப்படவில்லை. முதல் பாகம், முதல் படலம்; இரண்டாவது பாகம், முதல் படலம் என்ற
முறையில் குறிப்பிடப்பட்டுள்ளன. காப்பியத்தின் தொடக்கத்தில் பாயிரம் இடம்பெற்றுள்ளது.
பாயிரத்தில் 37 பாடல்கள் இடம் பெற்றுள்ளன. இக்காப்பியத்தில் இடம் பெற்றுள்ள பாடல்களின் மொத்த
எண்ணிக்கை 1444.

##### முதல் பாகம் {#மதல_பகம}

ஆதியாகம காவியத்தின் முதல் பாகம் ஐந்து படலங்களில் 214 பாடல்களைக் கொண்டது. இறைவன்
உலகையும் ஆதாம் ஏவாளையும் படைத்தது; ஏதேன் தோட்டத்தில் ஆதாம் ஏவாளின் வாழ்க்கை; ஆதாம்,
ஏவாள் இறைவனின் சொல்லுக்குக் கீழ்ப்படியாமல் சாத்தானின் சூழ்ச்சியால் பாவம் செய்தது; அதனால்
அருள் வாழ்வை இழந்தது; ஆதாம், ஏவாள் அடைந்த துன்பங்கள்; அவர்கள் மீதான இறைவனின் கருணை;
தூதர் மிக்கேலின் இறை ஊழியம் போன்ற செய்திகள் இந்தப் பாகத்தில் இடம் பெற்றுள்ளன.

##### இரண்டாம் பாகம் {#இரணடம_பகம}

ஆதியாகம காவியத்தின் இரண்டாம் பாகம் மூன்று படலங்களில் 197 பாடல்களைக் கொண்டது.
இப்பாகத்தில் ஆதாம், ஏவாளுக்குக் காயின், ஆபேல் என்னும் குழந்தைகள் பிறந்தது; காயீன் தன்
தம்பி ஆபேலைக் கொலை செய்தது; ஆதாம் ஏவாளின் துயரம்; மனிதர்களின் பாவ வாழ்க்கை;
இறைவனின் கட்டளைப்படி நோவா கப்பல் கட்டியது; இறைவன், மழையால் உலகை அழித்தது; பாபேல்
கோபுரம் கட்டத் தொடங்கியது; இறைவன் அவர்களிடம் பல மொழிகளைப் பேசவைத்துத் திட்டத்தை
முறியடித்து போன்ற செய்திகள் இடம் பெற்றுள்ளன.

##### மூன்றாம் பாகம் {#மனறம_பகம}

இப்பாகம் ஆறு படலங்களில் 21 பாடல்களைக் கொண்டது. கொண்டுள்ளது. ஆபிரகாமின் வரலாறு;
ஆபிரகாமுடன் கடவுளின் உடன்படிக்கை; ஆபிரகாமும் அங்கிருந்த ஆண்களும் விருத்தசேதனம்
செய்தல்; சோதோம், கொமோராவின் அழிவு; ஈசாக்கின் பிறப்பு; இசுமயேலின் வளர்ச்சி; ஈசாக்கைப்
பலியிடச் சென்றது; இறைவன் தடுத்து நல்லாசிகள் வழங்கியது; ஆபிரகாமின் மனைவி சாராவின்
மரணம் போன்ற செய்திகள் விவரிக்கப்பட்டுள்ளன.

##### நான்காம் பாகம் {#நனகம_பகம}

ஆதியாகம காவியத்தின் நான்காம் பாகம் ஏழு படலங்களில் 292 பாடல்களைக் கொண்டது.
இப்பாகத்தில், ஈசாக்கு -இரெபேக்கா திருமணம், ஆபிரகாமின் இறுதி நாட்கள்; ஈசாக்கின் இல்லற
வாழ்வு; ஏசா, யாக்கோபு பிறந்தது; யாக்கோபு தன் தந்தையிடம் ஏசா எனக் கூறி ஆசீர்வாதம்
பெற்றது; ஏசா யாக்கோபைக் கொல்லத் திட்டமிட்டது; யாக்கோபு, தன் மாமன் இலாபானிடம்
செல்வது; யாக்கோபு இலேயா மற்றும் இராகேலை மணத்தல்; யாக்கோபு-ஏசா சந்திப்பில்
உடன்பிறப்பு புதுப்பொலிவு பெறுதல்; செக்கேமில் யாக்கோபின் மகள் தீனாவுக்கு ஏற்பட்ட
அவமானம்; பெத்தேலில் இறைவன் யாக்கோபுக்கு ஆசி வழங்கியது ஆகிய செய்திகள்
குறிப்பிடப்பட்டுள்ளன.

##### ஐந்தாம் பாகம் {#ஐநதம_பகம}

ஆதியாகம காவியத்தின் ஐந்தாம் பாகம் நான்கு படலங்களில் 94 பாடல்களைக் கொண்டது. யோசேப்பின்
சகோதர், அவரை விலைபேசி மிதியான் நாட்டு வணிகரிடம் 20 வெள்ளிக்காசுக்கு விற்பது;
வணிகர் யோசேப்பை போத்திபாரிடம் விற்பது; யூதாவும் மாரும்; போத்திபாரும் யோசேப்பும்;
பார்வோனின் கனவுகளும், யோசேப்பின் விளக்கங்களும்; எகிப்தின் ஆளுநராக ஆன யோசேப்பின்
செயல்பாடுகள் ஆகிய செய்திகள் விளக்கப்பட்டுள்ளன.

##### ஆறாம் பாகம் {#ஆறம_பகம}

ஆதியாகம காவியத்தின் ஆறாம் பாகம் எட்டு படலங்களில் 269 பாடல்களைக் கொண்டது. இப்பாகத்தில்
யோசேப்பின் சகோதரர் தானியம் வாங்க எகிப்துக்குச் செல்வது; இரண்டாம் முறை யோசேப்பின்
சகோதரர் பென்யமினோடு எகிப்துக்குச் செல்வது, அங்கு நிகழ்ந்த நிகழ்வுகள்; யோசேப்பு தான்
யார் என்பதைச் சகோதரர்களுக்குத் தெரியப்படுத்துவது; பார்வோன் கட்டளையின்படி ஏராளமான
பொருட்களைச் சகோதர்களுக்கு அளிப்பது; யாக்கோபு தம் குடும்பத்தாருடன் சென்று யோசேப்பைச்
சந்தித்து பார்வோன் அரசனுடன் உரையாடுவது; யோசேப்பின் குழந்தைகளுக்கு ஆசி வழங்குவது;
இறுதி உரை வழங்குவது, பின் மரணமடைவது போன்ற செய்திகளும், யாக்கோபு கானான் நாட்டில்
அடக்கம் செய்யப்பட்ட பின்னர் யோசேப்பு தம் சகோதரருடன் எகிப்துக்குத் திரும்பி, சகோதரரை
அங்கு தங்கி வாழச் செய்வது, தமது 110ஆம் வயதில் மரணமடைவது; அனைவரும் ஆண்டவரின்
பேரன்பைப் போற்றி வணங்குவது போன்ற செய்திகள் இடம் பெற்றுள்ளன.

ஆதியாகம காவியத்தின் பிற்சேர்க்கையாக, உரைநடை வடிவில் ஆதாம், காயீன், நோவா, நாகோர்,
ஆபிரகாம், இஸ்மயேல், ஏசா ஆகியோரின் வழி மரபுகள் பட்டியலிடப்பட்டுள்ளன.

## பாடல் சிறப்பு {#படல_சறபப}

[உவமைச](உவமை_அணி "wikilink")் சிறப்பு, அணி நயங்கள், வருணனைகள்,
[பழமொழிகள்](பழமொழி_நானூறு "wikilink"), [திருக்குறள்](திருக்குறள் "wikilink"),
[சங்க இலக்கியம்](சங்க_இலக்கியம்_(பாட்டும்_தொகையும்) "wikilink"), [கம்ப
ராமாயணம்](கம்பராமாயணம் "wikilink"), சித்தர் பாடல்களின் கருத்துக்கள் ஆதியாகம
காவியத்தில் இடம் பெற்றுள்ளன.

###### வாழ்வின் நிலையாமை {#வழவன_நலயம}

`<poem>`{=html} நினைத்ததை முடிப்பவன் நான்நான் என்றெலாம் நிலையிலா மனிதன்
நிமிர்த்திடின் நெஞ்சினை கனைப்பவன் செல்லும் வழியினில் வீழ்ந்தே கலங்கி அழுதிடும் காட்சிகள்
ஆயிரம்

பனைமரத் தேறிப் பழம்பறிப் பானும் பாவம் பிடிவிடின் வீழ்ந்திறப் பானே! வினைதனை முடிக்க
விதைக்குயிர் தரும்இறை விரும்பிட விலையெனில் அனைத்தும் பாழ்படும்! `</poem>`{=html}

###### இறைவனை மக்கள் மறந்து போனது {#இறவன_மககள_மறநத_பனத}

`<poem>`{=html} கார்மேகம் இல்லாமல் மழையும் உண்டா? கரும்விழிகள் இல்லாமல் பார்வை
உண்டா? ஏர்பூட்டல் இல்லாமல் விளைவும் உண்டா? ஈரந்தான் இல்லாமல் முளையும் உண்டா?

மார்தட்டி நிற்கின்ற பொல்லார் எல்லாம் மாபரனி இசைவின்றி இயங்கல் உண்டா? கூர்கெட்டுப்
போய்விட்ட அம்பைப் போலே கோள்கெட்டுப் போனார்கள் இறைவன் விட்டே! `</poem>`{=html}

## மதிப்பீடு

விவிலியத்தின் ஆதியாகம நூல், தொன்மையான நிகழ்வுகளை அடக்கியது. உலகம் படைக்கப்பட்ட
வரலாறு, மனிதன் படைக்கப்பட்ட வரலாறு தொடங்கி, மனிதனின் வரலாற்று நிகழ்வுகளை
உள்ளடக்கியது. இதனை அடிப்படையாக வைத்தே ஆதியாகம காவியம் படைக்கப்பட்டுள்ளது. இந்நூல்
குறித்து, பேராசிரியர், யோ. ஞான சந்திர ஜான்சன், "ஆதியாகம காவியம் விவிலியத்திலுள்ள
ஆதியாகமம் என்னும் முதல் நூலை மட்டும் ஆதாரமாக வைத்து எழுதியதால் அனைத்துக்
கருத்துகளும் இக்காப்பியத்தில் இடம்பெற்றுள்ளன. ஆசிரியர் தாம் சொல்ல வேண்டிய செய்திகளை
விரிவாகவும் சிறப்பாகவும் வெளிப்படுத்தியுள்ளார். ஆசிரியரின் கவித்திறனுக்குச் சான்று
பகரும் விதத்தில் இக்காப்பியம் அமைந்துள்ளது." - என்று மதிப்பிட்டுள்ளார்.

## உசாத்துணை

-   [ஆதியாகம காவியம்](https://www.catholictamil.com/p/library.html)
-   கிறித்தவக் காப்பியங்கள், முனைவர் யோ. ஞான சந்திர ஜான்சன், உலகத் தமிழாராய்ச்சி
    நிறுவனம், முதல் பதிப்பு : 2013

`{{Finalised}}`{=mediawiki}

[Category:Tamil Content](Category:Tamil_Content "wikilink")
[Category:Spc](Category:Spc "wikilink")
