![ஹிந்து மதாபிமான
சங்கம்](Hindu_mathabimana_sangam.jpg "ஹிந்து மதாபிமான சங்கம்") ![ஹிந்து
மதாபிமான சங்கம்: படம் நன்றி: பழ.
கைலாஷ்](Hindu_mathabimana_sangam_new.jpg "ஹிந்து மதாபிமான சங்கம்: படம் நன்றி: பழ. கைலாஷ்")
இந்து மதாபிமான சங்கம் (ஹிந்து மதாபிமான சங்கம்) (செப்டம்பர் 10, 1917 )
காரைக்குடியில் திருவாசக மடத்தில் உள்ள தொன்மையான பண்பாட்டு நிறுவனம். பாரதியார்
இச்சங்கத்தை வாழ்த்திப் பாடியிருக்கிறார்.

## தொடக்கம்

இதழாளர், சமூக சீர்த்திருத்தவாதி [சொ. முருகப்பா](சொ._முருகப்பா "wikilink"),
எழுத்தாளர், சொற்பொழிவாளர் [ராய.சொக்கலிங்கன்](ராய._சொக்கலிங்கன் "wikilink"),
வை.சு.சண்முகம் செட்டியார் மற்றும் பல நண்பர்கள் இணைந்து, செப்டம்பர் 10, 1917-ல்,
காரைக்குடி திருவாசக மடத்தில் தோற்றுவித்த சங்கம், இந்து மதாபிமான சங்கம் (ஹிந்து
மதாபிமான சங்கம்). ராய.சொக்கலிங்கம் இதன் தலைவராக இருந்தார்

## சங்கத்தின் நோக்கம் {#சஙகததன_நககம}

ஹிந்து மதத்தையும், தமிழையும் வளர்ப்பதுடன் நாட்டு விடுதலையையும் முக்கிய நோக்கமாகக்
கொண்டு இச்சங்கம் செயல்பட்டது. 1952 முதல் காரைக்குடி சிவன் கோவில் அருகில் சொந்தக்
கட்டிடத்தில் செயல்படத் தொடங்கியது. ![ஹிந்து மதாபிமான சங்கத்தில்
பாரதி-1](Chettinadu_bharathi_.jpg "ஹிந்து மதாபிமான சங்கத்தில் பாரதி-1")
![ஹிந்து மதாபிமான சங்கத்தில்
பாரதி-2](Bharathi_at_Karaikudi.jpg "ஹிந்து மதாபிமான சங்கத்தில் பாரதி-2")

## செயல்பாடுகள்

தமிழ்ப்பெரும்புலவர் மு.ரா. கந்தசாமிக் கவிராயர் மறைந்தபோது அவர் திரட்டி வைத்திருந்த
நூல்களை இச்சங்கம் விலை கொடுத்து வாங்கி 1918-ஆம் ஆண்டு அக்டோபர் 27-ஆம் நாள்
\'விவேகானந்தா நூல் நிலையம்\' என்ற பெயரில் ஒரு நூல் நிலையத்தை அமைத்தது. அந்நூலகம்
இன்றுவரை செயல்பட்டு வருகிறது. ![ஹிந்து மதாபிமானி
இதழ்](Hindu_mathabimani_magazine.jpg "ஹிந்து மதாபிமானி இதழ்") இந்து மதாபிமான
சங்கத்தின் சார்பாக 'ஹிந்துமதாபிமானி' என்ற இதழும் வெளியிடப்பட்டது. சொ. முருகப்பா
அதன் ஆசிரியராக இருந்தார். [உ.வே.சா](உ.வே.சாமிநாதையர் "wikilink")., [வ.உ.
சிதம்பரம் பிள்ளை,](வ.உ._சிதம்பரனார் "wikilink") சுப்பிரமணிய சிவா,
[வ.வே.சு.ஐயர்](வ.வே._சுப்ரமணிய_ஐயர் "wikilink"), ராஜாஜி,
[திரு.வி.க](திரு.வி._கல்யாணசுந்தர_முதலியார் "wikilink")., [ஞானியார்
சுவாமிகள்](ஞானியார்_அடிகள் "wikilink"), விபுலானந்தர்,
[டி.கே.சி](டி.கே.சிதம்பரநாத_முதலியார் "wikilink")., [ந.மு.வேங்கடசாமி
நாட்டார்](ந.மு._வேங்கடசாமி_நாட்டார் "wikilink"), [பண்டிதமணி மு. கதிரேசன்
செட்டியார்](மு._கதிரேசன்_செட்டியார் "wikilink"),
[ரா.பி.சேதுப்பிள்ளை](ரா.பி._சேதுப்பிள்ளை "wikilink"), [உமாமகேசுவரம்
பிள்ளை,](உமாமகேஸ்வரனார் "wikilink") என பல தமிழறிஞர்கள், சான்றோர்கள் இந்துமதாபிமான
சங்கத்துக்கு வருகை தந்து சிறப்புரையாற்றியுள்ளனர். கானாடுகாத்தான் வை.சு.சண்முகம்
செட்டியார், கடையத்திலுள்ள [பாரதியாருடன்](சி.சுப்ரமணிய_பாரதியார் "wikilink")
கடித தொடர்பு கொண்டு கானாடுகாத்தானுக்கு அழைக்க, பாரதியும் அதனை ஏற்றுக் கொண்டார்.
கானாடுகாத்தானுக்கு வரும் வழியில், 1919-ஆம் ஆண்டு நவம்பர் 9-ஆம் நாள், மகாகவி
பாரதியார் இந்து மதாபிமான சங்கத்துக்கு வருகை தந்தார். சங்கத்தின் மீது ஏழு கவிதைகளை
இயற்றி அதன் பணிகளைப் போற்றினார்.

பாரதி தன் வாழ்நாளில் எடுத்துக்கொண்டதாகக் கிடைத்துள்ள படங்களுள் இரண்டு படங்கள், இங்கு
எடுக்கப்பட்டவை.

முதல்வராக இருந்த [சி.என். அண்ணாதுரை](அண்ணாத்துரை "wikilink") இந்து மதாபிமான
சங்கத்தின் பொன்விழாவில் கலந்துகொண்டு சிறப்புரையாற்றி உள்ளார். ![ஹிந்து மதாபிமான
சங்கத்தாரை வாழ்த்தி பாரதி பாடிய பாடல்: படம் நன்றி: பழ.
கைலாஷ்](Hindu_mathabimana_song_by_barathi_Photo_PL._Kailash.jpg "ஹிந்து மதாபிமான சங்கத்தாரை வாழ்த்தி பாரதி பாடிய பாடல்: படம் நன்றி: பழ. கைலாஷ்")

## பாரதி, இந்து மதாபிமான சங்கத்தை வாழ்த்திப் பாடிய கவிதை {#பரத_இநத_மதபமன_சஙகதத_வழததப_படய_கவத}

1919-ம் ஆண்டு நவம்பர் 9-ம் நாள், மகாகவி பாரதியார் இந்து மதாபிமான சங்கத்தை வாழ்த்திப்
பாடிய கவிதை:

`<poem>`{=html} *மண்ணுலகின் மீதினிலே எக்காலும்* *அமரரைப் போல் மடிவில் லாமல்*
*திண்ணமுற வாழ்ந்திடலாம் அதற்குரிய* *உபாயமிங்கு செப்பக் கேளீர்!* *நண்ணிஎலாப்
பொருளினிலும் உட்பொருளாய்ச்* *செய்கைஎலாம் நடத்தும் வீறாய்த்* *திண்ணியநல் அறிவொளியாய்த்
திகழும் ஒரு* *பரம்பொருளை அகத்திற் சேர்த்து,* *செய்கைஎலாம் அதன்செய்கை, நினைவெல்லாம்*
*அதன்நினைவு, தெய்வ மேநாம்* *உய்கைஉற நாமாகி நமக்குள்ளே* *ஒளிர்வதென உறுதி கொண்டு*
*பொய், கயமை, சினம், சோம்பர், கவலை, மயல்,* *வீண் விருப்பம், புழுக்கம், அச்சம்*
*ஐயம்எனும் பேயைஎலாம் ஞானம் எனும்* *வாளாலே அறுத்துத் தள்ளி* *எப்போதும் ஆனந்தச் சுடர்
நிலையில்* *வாழ்ந்து உயிர்கட்கு இனிது செய்வோர்* *தப்பாதே இவ்வுலகில் அமரநிலை*
*பெற்றிடுவார். சதுர்வே தங்கள்* *மெய்ப்பான சாத்திரங்கள் எனும் இவற்றால்* *இவ்வுண்மை
விளங்கக் கூறும்* *துப்பான மதத்தினையே ஹிந்துமதம்* *எனப்புவியோர் சொல்லு வாரே.*
*அருமைஉறு பொருளில்எலாம் மிக அரிதாய்த்* *தனைச்சாரும் அன்பர்க் கிங்கு* *பெருமைஉறு
வாழ்வளிக்கும் நற்றுணையாம்* *ஹிந்துமதப் பெற்றி தன்னைக்* *கருதி, அதன் சொற்படி இங்கு
ஒழுகாத* *மக்கள்எலாம் கவலை என்னும்* *ஒருநரகக் குழியதனில் வீழ்ந்துதவித்து* *அழிகின்றார்
ஓய்வி லாமே.* *இத்தகைய துயர்நீக்கிக் கிருதயுகம்* *தனை, உலகில் இசைக்க வல்ல*
*புத்தமுதாம் ஹிந்துமதப் பெருமைதனைப்* *பாரறியப் புகட்டும் வண்ணம்* *தத்துபுகழ்
வளப்பாண்டி நாட்டினில் கா* *ரைக்குடியூர் தனிலே சால* *உத்தமராம் தனவணிகர்
குலத்துதித்த* *இளைஞர்பலர், ஊக்கம் மிக்கார்* *உண்மையே தாரகம்என்று உணர்ந்திட்டார்,*
*அன்பொன்றே உறுதி என்பார்,* *வண்மையே குலதர்மம் எனக்கொண்டார்,* *தொண்டொன்றே வழியாக்
கண்டார்* *ஒண்மைஉயர் கடவுளிடத்து அன்புடையார்,* *அவ்வன்பின் ஊற்றத் தாலே* *திண்மைஉறும்
ஹிந்துமத அபிமான* *சங்கமொன்று சேர்த்திட் டாரே.* *பலநூல்கள் பதிப்பித்தும், பல
பெரியோர்* *பிரசங்கம் பண்ணு வித்தும்* *நலமுடைய கலாசாலை புத்தகசா* *லைபலவும் நாட்டி
யும்தம்* *குலம்உயர நகர்உயர நாடுயர* *உழைக்கின்றார்; கோடி மேன்மை* *நிலவுறஇச்
சங்கத்தார் பல்லூழி* *வாழ்ந்துஒளிர்க நிலத்தின் மீதே.* `</poem>`{=html}

## சங்கம் இன்று {#சஙகம_இனற}

நாடு, சமயம், மொழி ஆகியவற்றின் மீதான பற்றினை இளைஞர்களிடம் வளர்ப்பதை நோக்கமாகக் கொண்டு
செயல்பட்ட இச்சங்கம், நூறாண்டுகளைக் கடந்து இன்றும் காரைக்குடியில் செயல்பட்டு வருகிறது.

## உசாத்துணை

-   [காரைக்குடி ஹிந்து மதாபிமான சங்கத்தின்மீது வாழ்த்துப்
    பாக்கள்](https://www.tamilvu.org/slet/l9100/l9100pd1.jsp?bookid=145&pno=163)
-   [காரைக்குடியில்
    பாரதி](https://kailashpalaniappan.blogspot.com/2019/11/blog-post_12.html)
-   [ஹிந்து மதாபிமான சங்கப் பொன்விழாவில் அண்ணாதுரை: மலர் மன்னன்
    கட்டுரை](http://old.thinnai.com/?p=21101175)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:Spc](Category:Spc "wikilink")
