![](Chandra2.jpg "Chandra2.jpg") ![](Chandra1.jpg "Chandra1.jpg") சந்திரா
தங்கராஜ் (பிறப்பு: ஜூன் 11, 1977) கவிஞர், எழுத்தாளர், இதழாளர், திரைப்பட இயக்குனர்.
மலைநிலத்தின் இயற்கைச் சித்தரிப்பும், இழந்தவற்றிற்கான ஏக்கமும், நாட்டார் கதைகளின்
சாயலும், பெண் மனத்தின் நுட்பமான அவதானங்களும் கொண்டவை அவரது படைப்புகள்.

## பிறப்பு,கல்வி

சந்திரா தங்கராஜ், தேனி மாவட்டம் கூடலூரில் விவசாயக் குடும்பத்தில் பேச்சியம்மாள்,
தங்கராஜ் இணையருக்கு ஜூன் 11,1977-ல் பிறந்தார். பள்ளிக் கல்வியை கூடலூர் திருவள்ளுவர்
நடுநிலைப்பள்ளியிலும், மேல்நிலைக் கல்வியை என்.எஸ்.கே பொன்னையா கவுண்டர்
உயர்நிலைப்பள்ளியிலும் பயின்றார்.

பொதுவுடமைக் கொள்கைமேல் மிகுந்த பற்று கொண்ட தந்தை *வாலண்டினா* என்று அவருக்குப்
பெயரிட்டார். குடும்பத்தினரால் உச்சரிக்க முடியாததால் சந்திரா என்ற பெயர் நிலைத்தது.
தந்தை தந்த ஊக்கத்தால் சிறுவயதிலிருந்து வாசிப்பிலும் ரஷ்ய இலக்கியங்களிலும் ஆர்வம்
கொண்டிருந்தார். பள்ளிக் கல்வியை முடிப்பதற்குள் பல ரஷ்ய இலக்கியங்களை வாசித்திருந்தார்.

## தனி வாழ்க்கை {#தன_வழகக}

சந்திராவுக்கு 18 வயதில் உறவினரான வீ.கே.சுந்தருடன் திருமணம் நடந்தது.
திருமணத்திற்குப்பின் அம்பேத்கர் சட்டக் கல்லூரியில் சட்டம் பயின்றார். குழந்தை பிறந்ததால்
படிப்பைத் தொடரமுடியவில்லை. குழந்தைகள் பௌஷ்யா, அபினவ்.

## இதழியல்

சந்திரா ஓரிரு மாதங்கள் சுயாதீனப் பத்திரிகையாளராக (free lancer) கட்டுரைகள்
எழுதினார். 21-ஆவது வயதில் *ஆறாம்திணை* பத்திரிகையில் நிரூபராக இணைந்து, 1999
முதல் 2003 வரை *விகடன்*, *குமுதம்* இதழ்களிலும் பணியாற்றினார். *அவள் விகடன்*
இதழுக்காக பல கிராமங்களில் பெண்களைச் சந்தித்து, அவர்களின் சாதனைகளையும், எதிர்நோக்கும்
பிரச்சினைகளயும் பற்றிக் கட்டுரைகள் எழுதினார்.

## இலக்கிய வாழ்க்கை {#இலககய_வழகக}

கணவரின் நண்பரான கவிஞர் [நா. சுகுமாரனின்](நா._சுகுமாரன் "wikilink") நட்பால் நவீனத்
தமிழ் இலக்கியம் அறிமுகமாகியது.

###### சிறுகதைகள்

சந்திராவின் முதல் சிறுகதை *புளியம்பூ*[^1] *2000-*ல் எழுதப்பட்டது*.
2006-ல்*காலச்சுவடு பெண் எழுத்தாளர்களுக்கான புதுமைப்பித்தன் நினைவு சிறுகதைப்
போட்டிக்கு அனுப்பிய *புளியம்பூ மற்றும் கிழவிநாச்சி[^2] சி*றுகதைகள் முறையே
இரண்டாம், மூன்றாம் பரிசைப் பெற்றன. வாய்மொழிக்கதைகள் சொல்லும் கதைசொல்லியின் சாயலில்
அவரது தொடக்ககாலக் கதைகள் இருந்தன. முதல் சிறுகதைத் தொகுப்பு *பூனைகள் இல்லாத வீடு*
உயிர்மை பதிப்பகத்தின் வெளியீடாக 2007-ல் வெளிவந்தது.

பிற்காலக் கதைகளில் பல பெருநகருக்கு வரும் சிற்றூர் மக்களின் மிரட்சியும், பெருநகர
வாழ்வும், திரைப்படத்துறையையும் களங்களாகக் கொண்டவை.

###### கவிதை

சந்திரா 2009-ல் தந்தையின் மறைவின் பாதிப்பினால் கவிதைகள் எழுதத் துவங்கி தன்
வலைத்தளத்தில் வெளியிட்டார். *உயிரெழுத்து* இதழிலும் அவை வெளிவந்தன. 2009-ல்
அக்கவிதைகளை *நீங்கிச் செல்லும் பேரன்பு* என்ற தொகுதியாக உயிரெழுத்து பதிப்பகம்
வெளியிட்டது. கடின உழைப்பாளியும், தன் மக்களின்மேல் பேரன்பு கொண்டவருமான ஓர் விவசாயித்
தகப்பனின் தந்தைமையின் சித்திரமும், மேற்குத் தொடர்ச்சி மலையின் காடுகளும், தோட்டங்களும்,
வாழ சொந்தமான இடம் இல்லாமல் இடம் பெயர்வதன் வலியும் இக்கவிதைகளில் உள்ளன.

###### சந்திராவின் படைப்புகளின் மொழியாக்கம் {#சநதரவன_படபபகளன_மழயககம}

சந்திராவின் *பூனைகள் இல்லாத வீடு*[^3] சிறுகதை பத்மஜா அனந்தால் ஆங்கிலத்தில்
மொழியாக்கம் செய்யப்பட்டு[^4] *மொழி* குழுமத்தின்[^5] மொழியாக்கப் போட்டியில் முதல்
பரிசு பெற்றது. [^6]

## திரைப்படத் துறை {#தரபபடத_தற}

சந்திரா திரைத்துறையில் இருந்த ஆர்வத்தால் உதவி இயக்குனராக *ராம் , பருத்தி வீரன்*
(இயக்குனர் அமீர்),*கற்றது தமிழ்* (இயக்குனர் ராம்), யோகி( இயக்குனர் சுப்ரமண்ய சிவா)
ஆகிய திரைப்படங்களில் பணியாற்றினார். *சூரரைப் போற்று* திரைப்படத்தில் சுதா
கோங்குராவுடன் இணை இயக்குனராகவும் *ரெட்டைச்சுழி*யில் இயக்குனர் தாமிராவுடன் துணை
இயக்குனராகவும் பணியாற்றினார்.

மார்ச் 2022-ல் சந்திராவின் இயக்கத்தில் *கள்ளன்* திரைப்படம் வெளிவந்தது. வேட்டைத் தொழில்
தடை செய்யப்பட்ட நிலையில் வாழ்வாதாரத்திற்காகக் குற்றச்செயலில் ஈடுபடும் மனிதனின் கதையில்
கரு. பழனியப்பன் நடித்தார். *கள்ளன்* குற்றங்களை விவரிப்பதைவிட, குற்றம் நிகழும் சூழலைப்
பேசிய திரைப்படம்.

## இலக்கிய இடம் {#இலககய_இடம}

[ஜெயமோகன்](ஜெயமோகன் "wikilink") சந்திராவின் *அறைக்குள் புகுந்த தனிமை*[^7]
சிறுகதையைப் பற்றி *\"*ஆண்-பெண் உறவின் பாவனைகளின் நடனம் இந்தக்கதை. நாம் வாழ்க்கையில்
காணும் எல்லாவகையான ஆண்-பெண் உறவுகளுடன் இதைப் பொருத்தி விரித்துக்கொள்ளமுடியும்.
ஒவ்வொரு தளத்திலும் நம் வாழ்க்கையை நாம் புரிந்துகொள்ள திறப்புகளை அளித்துக்கொண்டே
செல்கிறது\" என்று குறிப்பிடுகிறார்[^8].

\"காட்சித்தொகுப்பாக அமைந்திருக்கும் அதே வேளையில், எளிதாகக் கடந்து செல்லமுடியாதபடி
ஒவ்வொரு காட்சியிலும் மனத்தை அசைக்கும் புள்ளிகள் நிறைந்து தனித்தன்மை கொண்டதாக
மாற்றுகின்றன. கவிதையின் சாரமாக அமைந்திருக்கும் அந்தப் புள்ளிகள் சிற்சில தருணங்களில்
பரவசமளிக்கின்றன. சிற்சில தருணங்களில் அமைதியிழக்க வைக்கின்றன\" என்று எழுத்தாளர்
[பாவண்ணன்](பாவண்ணன் "wikilink") *மிளகு* தொகுப்பைப் பற்றிக்
குறிப்பிடுகிறார்.![கலைஞர் கருணாநிதி பொற்கிழி
விருது](Porkizi.jpg "கலைஞர் கருணாநிதி பொற்கிழி விருது")

## விருதுகள், பரிசுகள் {#வரதகள_பரசகள}

-   புதுமைப்பித்தன் நினைவுச் சிறுகதை பரிசு, காலச்சுவடு
-   சிறந்த சிறுகதைத் தொகுப்புக்கான ஆனந்த விகடன் விருது (2008)
-   சுந்தர ராமசாமி விருது (நெய்தல் அமைப்பு),
-   சிகரம் தொட்ட பெண்கள் விருது (விஜய் டிவியின் இலக்கியத்திற்கான விருது)
-   மதிப்புறு பெண் இயக்குனர் விருது, தமிழ்நாடு முற்போக்கு கலை, இலக்கிய சங்கம்
    (2019)
-   சிறந்த கவிதைத் தொகுப்புக்கான தேவதேவன் விருது மிளகு கவிதைத்
    தொகுப்பிற்காக,கோட்டை தமிழ் மன்றம் (2021)
-   கலைஞர் பொற்கிழி விருது, *சோளம்* கதைத் தொகுப்பிற்காக (2022)

## படைப்புகள்

###### சிறுகதைத் தொகுப்புகள் {#சறகதத_தகபபகள}

-   பூனைகள் இல்லாத வீடு (உயிர்மை 2007)
-   காட்டின் பெருங்கனவு (உயிரெழுத்து,2009)
-   அழகம்மா (உயிரெழுத்து 2011)
-   சோளம் (மொத்த கதைகளின் தொகுப்பு)(2022)

###### கவிதைத் தொகுப்புகள் {#கவதத_தகபபகள}

-   நீங்கிச் செல்லும் பேரன்பு ( உயிரெழுத்து,2009)
-   வழிதவறியது ஆட்டுக்குட்டியல்ல கடவுள் (2015)
-   மிளகு (எதிர் வெளியீடு,2020)

## திரைத்துறையில் பங்களிப்புகள் {#தரததறயல_பஙகளபபகள}

இயக்குனர், உதவி, துணை, இணை இயக்குனராகப் பங்களித்த திரைப்படங்கள்

###### இயக்குனர்

● *கள்ளன்* (2022)

###### இணை இயக்குனர் (Associate director) /மதுரை வட்டார வழக்கு பயிற்றுனர் {#இண_இயககனர_associate_director_மதர_வடடர_வழகக_பயறறனர}

● *சூரரைப் போற்று* (இயக்குனர் சுதா கோங்குரா)

###### துணை இயக்குனர் {#தண_இயககனர}

-   *ரெட்டைச்சுழி*( இயக்கம்: தாமிரா)

###### உதவி இயக்குனர் {#உதவ_இயககனர}

-   *ராம்* (இயக்கம்:அமீர்)
-   *பருத்திவீரன்* (இயக்கம்:அமீர்)
-   *கற்றது தமிழ்*( இயக்கம்:ராம்)
-   *யோகி* (இயக்கம்: சுப்ரமண்யசிவா)

##### தொலைக்காட்சி

திரை வடிவ எழுத்து (script writing) கலர்ஸ் டிவியின் *கோடீஸ்வரி*

## உசாத்துணை

-   [சந்திரா கதைகள்: வாழ்க்கையின் சோளக்கதிர்கள், சரவணன்
    மாணிக்கவாசகம்](https://saravananmanickavasagam.in/2022/06/25/%E0%AE%9A%E0%AE%A8%E0%AF%8D%E0%AE%A4%E0%AE%BF%E0%AE%B0%E0%AE%BE-%E0%AE%95%E0%AE%A4%E0%AF%88%E0%AE%95%E0%AE%B3%E0%AF%8D-%E0%AE%B5%E0%AE%BE%E0%AE%B4%E0%AF%8D%E0%AE%95%E0%AF%8D%E0%AE%95%E0%AF%88/)
-   [சென்னை வானொலியின் *இலக்கியம் பேசுவோம்*, சந்திராவுடன் நேர்காணல் -உரையாடல்
    அருணன், youtube.com, uploaded by All India Radio
    Chennai](https://youtu.be/GrJ1kV93WoU)
-   [கதாநதி-சந்திரா, பனிநீர் எழுத்து, பிரபஞ்சன்,
    தமிழ்ஹிந்து](https://www.hindutamil.in/news/literature/181499-21.html)
-   [மாற்றுவெளி-சந்திரா, எகாதசி, கீற்று ஜூன்
    2012](https://www.keetru.com/index.php/2009-10-07-12-27-44/2012-sp-876771754/20465-2012-07-14-00-50-51)

## இணைப்புகள்

-   [சந்திரா தங்கராஜ் கவிதைகள்,
    வாசகசாலை](http://www.vasagasalai.com/chandhira-thangaraj-tamil-poems/)
-   [சந்திரா தங்கராஜ் கவிதைகள்,
    கனலி](https://kanali.in/chandra-thangaraj-poems/)
-   [மிளகு கவிதைத் தொகுப்பிற்கான மதிப்புரை, எழுத்தாளர்
    பாவண்ணன்](https://writerpaavannan.blogspot.com/2022/02/blog-post_9.html)
-   [கள்ளன் திரைப்பட விமரிசனம், தமிழ்ஹிந்து, மார்ச்
    2022](https://www.hindutamil.in/news/cinema/tamil-cinema/780549-kallan-movie-review.html)
-   [அறைக்குள் புகுந்த தனிமை, சிலிகான்
    ஷெல்ஃப்](https://siliconshelf.wordpress.com/2011/11/27/%E0%AE%9C%E0%AF%86%E0%AE%AF%E0%AE%AE%E0%AF%8B%E0%AE%95%E0%AE%A9%E0%AF%8D-%E0%AE%AA%E0%AE%B0%E0%AE%BF%E0%AE%A8%E0%AF%8D%E0%AE%A4%E0%AF%81%E0%AE%B0%E0%AF%88%E0%AE%A4%E0%AF%8D%E0%AE%A4-%E0%AE%9A%E0%AE%BF/)

## அடிக்குறிப்புகள்

```{=html}
<references />
```
```{=mediawiki}
{{Finalised}}
```
[Category:Tamil Content](Category:Tamil_Content "wikilink")

[^1]: [புளியம்பூ,
    அந்திமழை](http://andhimazhai.com/news/view/seo-title-6569.html)

[^2]: [கிழவி நாச்சி,
    தமிழ்த்தோட்டம்](https://tamilthottam.forumta.net/t38656-topic)

[^3]: [பூனைகள் இல்லாத வீடு,
    அந்திமழை](http://andhimazhai.com/news/view/seo-title-6569.html)

[^4]: [Padmaja Ananth\'s English
    translation](https://mozhi.co.in/2023/01/03/a-house-without-cats-short-story/)

[^5]: [Mozhi-the initiative..](https://mozhi.co.in/about/)

[^6]: \[<https://ahduni.edu.in/news/padmaja-anant-wins-mozhi-award-2022-for-translating-chandra-thangarajs-a-house-without-cats/#>:\~:text=Padmaja%20Anant%20Wins%20Mozhi%20Award%202022%20for%20Translating%20Chandra%20Thangaraj\'s,translated%20from%20Tamil%20into%20English.
    Padmaja Anant Wins Mozhi Award 2022 for Translating Chandra
    Thangaraj\'s A House Without Cats\]

[^7]: [அறைக்குள் புகுந்த
    தனிமை-சிறுகதை](https://katrilalayumsiraku.blogspot.com/2011/09/blog-post.html)

[^8]: [361 டிகிரி - சிற்றிதழ்கள் குறித்து எழுத்தாளர்
    ஜெயமோகன்](https://www.jeyamohan.in/22169/)
