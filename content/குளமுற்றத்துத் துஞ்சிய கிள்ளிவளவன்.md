```{=mediawiki}
{{Read English|Name of target article=Kulamutrathu Thunjiya Killivalavan|Title of target article=Kulamutrathu Thunjiya Killivalavan}}
```
குளமுற்றத்துத் துஞ்சிய கிள்ளிவளவன் சங்க காலப் புலவர், சோழ அரசர். குறுந்தொகையில் உள்ள
ஒரு பாடலை எழுதியவர். இவரின் வீரத்தையும், கொடையையும் இவரின் சமகாலத்துப் புலவர்கள்
பாடினர்.

## வாழ்க்கைக் குறிப்பு {#வழககக_கறபப}

உறையூர்ச் சோழரில் குளமுற்றத்துத் துஞ்சிய கிள்ளிவளவனும் ஒருவர்.
[மணிமேகலை](மணிமேகலை "wikilink") கூறும் கிள்ளிவளவன் இவரே என்று அறிஞர்கள்
கூறுகின்றனர். குளமுற்றம் என்னுமிடத்ததில் இறந்ததால் \"குளமுற்றத்துத் துஞ்சிய\" என்னும்
அடைமொழியுடன் \"சோழன் குளமுற்றத்துத் துஞ்சிய கிள்ளிவளவன்\" என்று
குறிப்பிடப்படுகிறார்.

## இலக்கிய வாழ்க்கை {#இலககய_வழகக}

செய்யுள் இயற்றும் திறம் பெற்றிருந்தார். [புறநானூற்றில்](புறநானூறு "wikilink")
173-வது பாடலைப் பாடினார். இந்தப் பாட்டில் அறச்சாலையில் எழும் ஒலிக்கு பழுமரம் சேர்ந்த
பறவைகளின் ஒலியையும், அறச்சாலையிலிருந்து உணவு பெற்று மீளும் பாணார்கள் வரிசையாகச்
செல்வதை, மழைவருமென அறிந்து முட்டைகளை மேட்டு நிலத்திற்கு எடுத்துச் செல்லும் எறும்பின்
பயணத்தையும் உவமையாகக் கூறினார்.

##### இவரைப் பாடியவர்கள் {#இவரப_படயவரகள}

-   ஆலத்தூர் கிழார்
-   ஆடுதுறை மாசாத்தனார்
-   ஆவூர் மூலங்கிழார்
-   இடைக்காடனார்
-   எருக்காட்டூர் தாயங்கண்ணனார்
-   ஐயூஎ முடவனார்
-   கோவூர்க் கிழார்
-   நல்லிறையனார்
-   மாறோக்கத்து நப்பசலையார்
-   வெள்ளைக்குடி நாகனார்

##### புலவர்கள் வழி அறியவரும் செய்திகள் {#பலவரகள_வழ_அறயவரம_சயதகள}

-   இவரை \'பசும்பூண் வளவன்' என்று ஆடுதுறை மாசாத்தனார் கூறினார்.
-   கிள்ளி வளவன் வெள்ளம் போன்ற படையுடன் கூடல் நகருக்குச் சென்று பழையன் மாறனைப் போரில்
    வென்று அவன் குதிரைகளையும் யானைகளையும் கைப்பற்றியபோது சேரன் கோதை மார்பன் உவகை
    கொண்டதை நக்கீரர் பாடினார்.
-   வானவன் தலைநகர் வஞ்சி மாநகரை கிள்ளிவளவன் வென்றது பற்றி மாறோக்கத்து நப்பசலையார்
    பாடினார்.
-   மலையமான் மக்களை யானைக் காலில் இட்டுக் கொல்ல முற்பட்டபோது கோவூர் கிழார்
    புறாவுக்காகத் தன்னையே கொடுத்த சிபி வழிவந்தவன் என்று புகழ்ந்தும் கொல்ல வரும்
    யானையைக் கண்டு குழந்தைகள் சிரிப்பதையும் எடுத்துக் கூறி மலையமான் மக்களைக்
    காப்பாற்றினார்.
-   புலவர் வெள்ளைக்குடி நாகனார் இவனை நேரில் கண்டு பாடி தன் நிலவரியைத் தள்ளுபடி
    செய்தார்.
-   புலவர் இடைக்காடனார் பரிசில் வேண்டியபோது இவர் பிறர் மண்ணை வென்று பரிசில்
    வழங்குவது போல் பார்த்தார் என்றார்.
-   வளவன் எப்போது தாக்குவான் என்று தெரியாமல் பகைவர் நாட்டு மக்கள் நடுங்கியது பற்றிப்
    புலவர் கோவூர் கிழார் குறிப்பிடுகிறார்.
-   வளவன் பகைவரை வென்று அவர் தலையில் அணியும் முடிப் பொன்னால் தான் காலில்
    அணிந்துகொள்ள கழல் செய்து கொண்டார் என்று புலவர் ஆவூர் கிழார் பாடினார்.
-   புலவர் மூலங்கிழார் \"உன் பகைநாட்டவரும் உன்னை விரும்புவர்\" என்று பாடினார்.
-   புலவர் எருக்காட்டூர்த் தாயங்கண்ணனார் 'பிறரை நாடாவண்ணம் தனக்குப் பரிசுகளை
    வழங்கினான்' என்றார்.
-   பாணர் சுற்றத்துக்குப் பாற்சோறும் பரிசில் பொருள்களும் வளவன் வழங்கியது பற்றி ஆலத்தூர்
    கிழார் பாடினார்.
-   மழைத்துளி விழுவது போல் பொறியும்படி நெய்யில் வறுத்துத் தனக்கு வளவன்
    உணவளித்ததாகப் புலவர் கோவூர் கிழார் பாடினார்.
-   'தேர்வண் கிள்ளி' என்று வளவன் போற்றப்படுவதாக புலவர் பொத்தியார் பாடினார்.
-   சிறந்த வள்ளல் என்பதைப் புலவர் மாறோக்கத்து நப்பசலையார் குறிப்பால் பாடினார். இவரது
    உயிரை எமன் கொண்டு சென்றிருக்க முடியாது. காரணம் இவன் பெருவீரன். இவனிடம் இவனது
    உயிரைத் தானமாகக் கேட்டுப் பெற்றிருக்க வேண்டும் என்றார்.

## பாடல் நடை {#படல_நட}

`<poem>`{=html} யான்வாழும் நாளும் பண்ணன் வாழிய! பாணர் ! காண்க, இவன் கடும்பினது
இடும்பை; யாணர்ப் பழுமரம் புள்இமிழ்ந் தன்ன ஊணொலி அரவந் தானும் கேட்கும்; பொய்யா எழிலி
பெய்விடம் நோக்கி முட்டை கொண்டு வற்புலம் சேரும் சிறுநுண் எறும்பின் சில்லொழுக்கு ஏய்ப்பச்,
சோறுடைக் கையர் வீறுவீறு இயங்கும் இருங்கிளைச் சிறாஅர்க் காண்டும்; கண்டும், மற்றும் மற்றும்
வினவுதும், தெற்றெனப்; பசிப்பிணி மருத்துவன் இல்லம் அணித்தோ? சேய்த்தோ? கூறுமின்,
எமக்கே, `</poem>`{=html}

## உசாத்துணை

-   [புலவர் கா. கோவிந்தன் -- திருநெல்வேலி தென்னிந்திய சைவ சித்தாந்த நூற்பதிப்புக்
    கழகம் -- சங்கத் தமிழ்ப் புலவர்
    வரிசை-3](https://www.tamildigitallibrary.in/book-detail?id=jZY9lup2kZl6TuXGlZQdjZt1k0l3&tag=%E0%AE%9A%E0%AE%99%E0%AF%8D%E0%AE%95%E0%AE%A4%E0%AF%8D%20%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%AA%E0%AF%8D%E0%AE%AA%E0%AF%81%E0%AE%B2%E0%AE%B5%E0%AE%B0%E0%AF%8D%20%E0%AE%B5%E0%AE%B0%E0%AE%BF%E0%AE%9A%E0%AF%88#book1/)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:புலவர்கள்](Category:புலவர்கள் "wikilink")
