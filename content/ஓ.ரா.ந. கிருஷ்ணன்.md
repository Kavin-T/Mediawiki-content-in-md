![ஓ.ரா.ந. கிருஷ்ணன் (நன்றி
குருகு)](ஓ.ரா.ந._கிருஷ்ணன்.jpg "ஓ.ரா.ந. கிருஷ்ணன் (நன்றி குருகு)"){width="301"
height="301"} ஓ.ரா.ந. கிருஷ்ணன் (ஓடத்துறை ராமாயாள் நல்லுச்சாமி கிருஷ்ணன்)
(பிறப்பு: மே 16, 1934) பௌத்த தத்துவம், தியானம், சடங்குகள் சார்ந்த நூல்களை எழுதும்
எழுத்தாளர், பதிப்பாளர், இதழாசிரியர், செயல்பாட்டாளர்.

## வாழ்க்கைக் குறிப்பு {#வழககக_கறபப}

ஓ.ரா.ந. கிருஷ்ணன் தமிழ்நாடு ஈரோடு மாவட்டம் ஓடத்துறையில் மே 16, 1934-ல் ராமாயாள்,
நல்லுசாமி இணையருக்கு மகனாகப் பிறந்தார். கோபிசெட்டிப்பாளையம் டைமண்ட் ஜூபிலி பள்ளியில்
10-ஆம் வகுப்பு வரை படித்தார். 1950-1952 ஆண்டுகளில் சென்னை லயோலா கல்லூரியில்
இண்டர்மீடியட் படித்தார். 1956-ல் கோயம்புத்தூர் தொழில்நுட்பக் கல்லூரியில் எலக்ட்ரிக்கல்
இன்ஜினியரிங்கில் பட்டம் பெற்றார். ![ஓ.ரா.ந. கிருஷ்ணன் , மனைவி ஜெயா
கிருஷ்ணன்](ஓ.ரா.ந._கிருஷ்ணன்_,_மனைவி_ஜெயா_கிருஷ்ணன்.jpg "ஓ.ரா.ந. கிருஷ்ணன் , மனைவி ஜெயா கிருஷ்ணன்"){width="285"
height="285"}

## தனிவாழ்க்கை

ஓ.ரா.ந. கிருஷ்ணன் ஜெயாவை மணந்தார். மகள்கள் மாலதி, மணிமேகலை, மகன் அமுதன். சென்னை
மவுண்ட் ரோடில் மின்சார வாரியத்தில் பணியாற்றினார். அரசு வேலையிலிருந்து வெளிவந்தபின்
பல தனியார் நிறுவனங்களில் பணி செய்தார். சென்னை அண்ணா நகரில் குடும்பத்துடன்
வசிக்கிறார்.

## அமைப்புப் பணிகள் {#அமபபப_பணகள}

ஓ.ரா.ந. கிருஷ்ணன் 2006-ல் பௌத்த தியான முறைமைகளை பரப்புவதற்கு 'தமிழ்நாடு பௌத்த
சங்கம்' என்ற அமைப்பை ஏற்படுத்தினார். சங்கத்தின் தலைவர் பிக்கு போதிபாலர். ஓ.ரா.ந.
கிருஷ்ணன் சென்னைப் பல்கலைக் கழகங்கத்துடன் ஒருங்கிணைந்து பௌத்தவியல் கருத்தரங்குகளை நடத்தி
வருகிறார்.

## இதழியல்

ஓ.ரா.ந. கிருஷ்ணன் 2014-ல் 'போதி முரசு' எனும் மாத இதழை தங்கவயல் வாணிதாசன்
என்பவருடன் இணைந்து தொடங்கினார். அதில் பௌத்தம் பற்றி எழுதி வருகிறார்.

## இலக்கிய வாழ்க்கை {#இலககய_வழகக}

ஓ.ரா.ந. கிருஷ்ணன் பௌத்த தத்துவம், தியானம், சடங்குகள் சார்ந்து அறுபதுக்கும் மேற்பட்ட
நூல்களை எழுதினார். இவரது முதல் நூல் 2003-ல் \'In search of reality\' மோதிலால்
பனார்சிதாஸ் பதிப்பகத்தின் வெளியீடாக வந்தது. 2007-ல்'பௌத்தத் தத்துவங்களும் தியான
முறைகளும்' என்ற முதல் தமிழ் நூல் வெளியானது.

கிருஷ்ணனின் படைப்புகளில் \'இருளில் ஒளியும் செஞ்சுடர்\', \'ஜே.கே -- ஒரு பௌத்தரின்
நோக்கில்\', \'பௌத்த வாழ்வியல் சடங்குகள்\', \'நாகார்ஜுனரின் சுரில்லேகா\',
\'திபேத்திய மரணநூல்\', லட்சுமி நரசுவின் \'பவுத்தம் என்றால் என்ன?\', \'தலாய்லாமாவின்
சொற்பொழிவுகள்\', \'தாமரை மலர்ச் சூத்திரம்\', \'பௌத்தத்தின் பார்வையில் இந்திய ஞான
மரபுகள்\' முதலான நூல்கள் மற்றும் மொழியாக்கங்கள் அடங்கும். கிருஷ்ணனின் சில நூல்கள்
'காலச்சுவடு' வெளியீடாகவும் வந்துள்ளன. கிருஷ்ணன் எழுதிய 'இந்துத்துவமா அல்லது
தம்மத்துவமா' எனும் நூல் ம. வெங்கடேசன் எழுதிய 'இந்துத்துவ அம்பேத்கர்' எனும் நூலுக்கு
எழுதப்பட்ட மறுப்புரை.

## மெத்தா பதிப்பகம் {#மதத_பதபபகம}

ஓ.ரா.ந. கிருஷ்ணன் பௌத்த நூல்களை வெளியிடுவதற்கு 2005-ல் 'மெத்தா பதிப்பகம்' என்ற
பதிப்பகத்தைத் தொடங்கினார். இதன் மூலம் பௌத்தம் சார்ந்த நூல்களையும், பௌத்தத்தின் மூல
நூல்களையும் தமிழில் வெளியிட்டு வருகிறார். மெத்தா பதிப்பகம் \'Life and
Consciousness\' உட்பட எட்டு ஆங்கில நூல்கள் (இவற்றில் சில முக்கிய ஆங்கிலப்
பதிப்பகங்களுடன் இணைந்து வெளியிடப் பட்டவை), நாகார்ஜுனரின் 'சுரில்லேகா' உட்பட முப்பது
தமிழ் நூல்கள், லட்சுமி நரசுவின் 'பௌத்தம் என்றால் என்ன?' உட்பட பத்து மொழியாக்க நூல்கள்,
'தீபவம்சம்' உட்பட பிக்கு போதிபாலரின் ஆறு நூல்கள் ஆகியவற்றை வெளியிட்டுள்ளது.

## நூல் பட்டியல் {#நல_படடயல}

-   பௌத்த பைபிள் (மெத்தா பதிப்பகம்)
-   புத்த ஜாதக கதைகள் (மெத்தா பதிப்பகம்)
-   பௌத்த தியானம் (காலச்சுவடு)
-   பௌத்த வாழ்க்கை முறையும் சடங்குகளும் (காலச்சுவடு)
-   இந்திய ஞான மரபுகள் பௌத்தத்தின் பார்வையில் (மெத்தா பதிப்பகம்)
-   பௌத்த பாவனை மனவள தியான பயிற்சிகள் (மெத்தா பதிப்பகம்)
-   இந்துத்துவமா அல்லது தம்மத்துவமா

## உசாத்துணை

-   [ஓ.ரா.ந. கிருஷ்ணன்: நேர்காணல்: குருகு
    மின்னிதழ்](http://www.kurugu.in/2023/04/blog-post_24.html)
-   [பவுத்தம் பரப்ப வாராதுபோல வந்த மாமணி பெரியவர் ஓ.ர.ந கிருஷ்ணன்: அ.
    மார்க்ஸ்](https://www.amarx.in/%E0%AE%AA%E0%AE%B5%E0%AF%81%E0%AE%A4%E0%AF%8D%E0%AE%A4%E0%AE%AE%E0%AF%8D-%E0%AE%AA%E0%AE%B0%E0%AE%AA%E0%AF%8D%E0%AE%AA-%E0%AE%B5%E0%AE%BE%E0%AE%B0%E0%AE%BE%E0%AE%A4%E0%AF%81%E0%AE%AA%E0%AF%8B%E0%AE%B2/)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
