```{=mediawiki}
{{Read English|Name of target article=RV (R. Venkatraman)|Title of target article=RV (R. Venkatraman)}}
```
![ஆர்வி](R.V..jpg "ஆர்வி") ஆர்வி (ஆர். வெங்கட்ராமன்) (டிசம்பர் 6, 1918 - ஆகஸ்ட் 29,
2008) தமிழில் பொதுவாசிப்புக்குரிய நாவல்களை எழுதிய எழுத்தாளர். இதழாளர். தமிழ்
எழுத்தாளர் சங்கத்தின் பொறுப்புகளில் இருந்து செயல்பட்டவர்.

## பிறப்பு, கல்வி {#பறபப_கலவ}

தஞ்சாவூர் மாவட்டம் திருத்துறைப்பூண்டியில் டிசம்பர் 6, 1918-ல் ராமையர்- சீதாலட்சுமி
இணையருக்குப் பிறந்தார். திருத்துறைப்பூண்டியில் பள்ளியிறுதிவரை படித்தார்.

## தனிவாழ்க்கை

![ஆர்வி](Arv.png "ஆர்வி") ![ஆர்வி தம்பதிகள்
கௌரவிக்கப்படுகிறார்கள்](Arv11.jpg "ஆர்வி தம்பதிகள் கௌரவிக்கப்படுகிறார்கள்") ஆர்விக்கு
18 வயதில்(1936) 13 வயதான பட்டம்மாளுடன் திருமணம் நடைபெற்றது. ஆர்விக்கு நான்கு
மகன்களும் மூன்று மகள்களும் பிறந்தனர்.

## அரசியல்

பள்ளியிறுதி படித்துக்கொண்டிருந்தபோது இந்திய விடுதலைப்போரில் தீவிரமாக ஈடுபட்டார்.
வேதாரண்யம் உப்புசத்யாக்கிரகத்தை ஆதரித்து பணியாற்றினார். 1941-ல் நடைபெற்ற தனிநபர்
சத்யாக்கிரகத்தில் கலந்துகொண்டு மூன்றுமாதம் சிறைத்தண்டனை பெற்று பாபநாசத்தில் சிறையில்
இருந்தார். கதர்பிரச்சாரம், கள்ளுக்கடை எதிர்ப்பு ஆகியவற்றுக்காக ஊர் ஊராக அலைந்து
பிரச்சாரம் செய்திருக்கிறார்.

## இதழியல்

![தென்கச்சி சுவாமிநாதன் ஆர்வியை
கௌரவிக்கிறார்](Arv1.jpg "தென்கச்சி சுவாமிநாதன் ஆர்வியை கௌரவிக்கிறார்") 1942-ஆம்
ஆண்டு அன்றைய இந்துஸ்தான் டைம்ஸ் ஆசிரியரான க. சந்தானம் ஆர்வியை சென்னைக்கு வரவழைத்து
[கல்கி](கல்கி_(வார_இதழ்) "wikilink") இதழில் ஆசிரியராகச் சேர பரிந்துரைத்தார்.
நடுவே கி.வா. ஜகன்னாதனைச் சந்தித்த ஆர்வி [கலைமகள்](கலைமகள் "wikilink") இதழில்
உதவி ஆசிரியராகச் சேர்ந்தார். மணிக்கொடி எழுத்தாளர்கள் பலர் கலைமகளில் எழுத ஆர்வி
காரணமாக அமைந்தார். கலைமகள் இதழ் 1950-ல் கண்ணன் என்னும் சிறுவர் இதழைத் தொடங்கியபோது
அதன் ஆசிரியரானார். 22 ஆண்டுகள் கண்ணன் இதழின் ஆசிரியராகப் பணியாற்றினார்.

## இயக்கச்செயல்பாடுகள்

1956 ல் கல்கியை தலைவராகக் கொண்டு [தமிழ் எழுத்தாளர்
சங்கம்](தமிழ்_எழுத்தாளர்_சங்கம் "wikilink") உருவாக முன்முயற்சி எடுத்தார். அதன்
இணைசெயலாளராகப் பணியாற்றினார். தமிழ் எழுத்தாளர் கூட்டுறவு சங்கம் அமைத்து கூட்டுறவு
முறையில் நூல்களை வெளியிட்டார். [விக்ரமன்](விக்ரமன் "wikilink"),
[சாண்டில்யன்](சாண்டில்யன் "wikilink"), [த.நா.
குமாரசாமி](த.நா._குமாரசாமி "wikilink") ஆகியோர் அதில் அவருடன் செயல்பட்டனர்.
குழந்தை எழுத்தாளர் சங்கத்தின் தலைவராக மூன்றாண்டுகள் பணியாற்றினார். 1968-ல் அன்றைய
ஜனாதிபதி ஜாகீர் ஹூசெய்ன் தலைமையில் குழந்தை எழுத்தாளர் மாநாட்டை பெரிய அளவில்
நடத்தினார். உழைக்கும் பத்திரிகையாளர் சங்கத்தின் சென்னை கிளையின் நிறுவனர், ஆதர்ஸ் கில்ட்
என்னும் எழுத்தாளர் கூட்டமைப்பின் செயல் உறுப்பினராகச் செயலாற்றினார். ![ஆர்விக்கு
விருது](Rv.jpg "ஆர்விக்கு விருது")

## இலக்கிய வாழ்க்கை {#இலககய_வழகக}

ஆர்வி பத்தாம் வகுப்பு படிக்கும்போதே எழுதத் தொடங்கினார். 1934-ல் இவருடைய முதல்கதை
\'தனிக்குடித்தனம்' வெளியாகியது. முதல் நாவல் \'உதயசூரியன்' 1942-ல்
சுதேசமித்திரனில் பிரசுரமாயிற்று. 1956-ஆம் ஆண்டு வெளிவந்த இவருடைய
\'[அணையாவிளக்கு](அணையாவிளக்கு "wikilink")\' நாவல் அப்போது விவாதிக்கப்பட்டது.
'ஆதித்தன் காதல்\' என்ற சரித்திர நாவலும் புகழ்பெற்ற ஒன்று. 'திரைக்குப் பின்\', \'கண்கள்
உறங்காவோ' முதலியவை விரும்பப்பட்ட நாவல்கள். இவை அனைத்துமே சுதேசமித்திரன், கலைமகள்,
கல்கி போன்ற வார இதழ்களில் தொடராக வெளிவந்தவை.

## இலக்கிய இடம் {#இலககய_இடம}

ஆர்வியின் கதைகள் பொதுவாசிப்புக்கு உரியவை. எளிமையான நடையில் உரையாடல்களும்
நிகழ்வுகளுமாக நாடகீயமான சந்தர்ப்பங்களுடனும் நெகிழ்வுகளுடனும் திருப்பங்களுடனும்
எழுதப்பட்டவை. 1950-60-களின் பொதுவான தரத்திற்கு சற்று மேலாகவே பாலியலை எழுதியவர்.
பிற்காலத்தைய பொதுவாசிப்புக்குரிய எழுத்தாளர்களான பாலகுமாரன் போன்றவர்களுக்கு
முன்னோடியானவர். பெரும்பாலும் பிராமணப் பின்னணியில், தஞ்சை வட்டாரச்சூழலில் கதைகளை
எழுதினார். அணையாவிளக்கு அவருடைய குறிப்பிடத்தக்க நாவல்.

## விருதுகள்

-   ஆர்வியின் அணையா விளக்கு, குங்குமச் சிமிழ், சந்திரகிரிக் கோட்டை ஆகிய நூல்களுக்கு
    தமிழ் வளர்ச்சிக் கழகத்தின் பரிசுகள் கிடைத்தன.
-   காரைக்குடியில் நடைபெற்ற குழந்தை எழுத்தாளர் சங்கத்தின் ஏழாவது குழந்தை இலக்கிய
    மாநாட்டில், கேடயம் வழங்கி கௌரவிக்கப்பட்டார் .
-   பாரதி லட்சுமணன் அறக்கட்டளையும், இலக்கியச் சிந்தனையும் இணைந்து வழங்கிய பம்பாய் ஆதி
    லட்சுமணன் நினைவுப் பரிசு (2003).
-   2004-ஆம் ஆண்டு 27-வது சென்னைப் புத்தகக் கண்காட்சியில் சிறந்த தமிழ்
    எழுத்தாளருக்கான விருது ஆர்விக்கு வழங்கப்பட்டது.
-   காரைக்குடி 33-ஆம் ஆண்டு கம்பன் விழாவில் சிறந்த எழுத்தாளருக்கானப் பாராட்டும்,
    பொற்கிழியும் வழங்கப்பட்டன.

![கண்ணன் இதழ்](KaNNan.jpg "கண்ணன் இதழ்")

## நூல்கள்

###### குழந்தை இலக்கியம் {#கழநத_இலககயம}

-   அசட்டுப்பிச்சு
-   சைனா சுசூ
-   ஐக்கு
-   ஐக்கு துப்பறிகிறான்
-   சந்திரகிரிக் கோட்டை
-   காளி கோட்டை இரகசியம்
-   புதிய முகம்
-   ஜம்பு
-   காலக் கப்பல்
-   ஒருநாள் போதுமா?
-   லீடர் மணி

###### நாவல்

-   உதயசூரியன்
-   இருளில் ஒரு தாரகை
-   திரைக்குப் பின்
-   [அணையாவிளக்கு](அணையாவிளக்கு "wikilink")
-   யுவதி
-   சவிதா
-   தேன்கூடு
-   காணிக்கை
-   மேம்பாலம்
-   முகராசி
-   சொப்பன வாழ்க்கை
-   பனிமதிப்பாவை
-   மனித நிழல்கள்
-   யௌவன மயக்கம்
-   வெளிவேஷங்கள்
-   அலை ஓய்ந்தது
-   ஆதித்தன் காதலி

###### சிறுகதை

-   குங்குமச் சிமிழ்

## உசாத்துணை

-   [அணையாவிளக்கு ஆர்வி
    -தினமணி](https://www.dinamani.com/weekly-supplements/tamilmani/2011/oct/23/%E0%AE%85%E0%AE%A3%E0%AF%88%E0%AE%AF%E0%AE%BE-%E0%AE%B5%E0%AE%BF%E0%AE%B3%E0%AE%95%E0%AF%8D%E0%AE%95%E0%AF%81-%E0%AE%86%E0%AE%B0%E0%AF%8D%E0%AE%B5%E0%AE%BF-11908.html)
-   [பசுபதி பதிவுகள்
    ஆர்வி](https://s-pasupathy.blogspot.com/search/label/%E0%AE%86%E0%AE%B0%E0%AF%8D%E0%AE%B5%E0%AE%BF)
-   [பூ வனம்: பெரியவர்
    ஆர்வி](https://web.archive.org/web/20111123142856/http://jeeveesblog.blogspot.com/2008/03/blog-post_30.html)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:Spc](Category:Spc "wikilink")
[Category:எழுத்தாளர்கள்](Category:எழுத்தாளர்கள் "wikilink")
[Category:நாவலாசிரியர்கள்](Category:நாவலாசிரியர்கள் "wikilink")
[Category:இதழாளர்கள்](Category:இதழாளர்கள் "wikilink")
