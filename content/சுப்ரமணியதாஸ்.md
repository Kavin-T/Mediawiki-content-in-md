சுப்ரமணியதாஸ் (ஜனவரி 1878-அக்டோபர் 29,1951) (திருக்குறள் அவதானி சுப்ரமணியதாஸ்)
என்ற இவர் திருக்குறள் அறிஞராகவும், திருக்குறள் அஷ்டாவதானம் செய்தவராகவும்
அறியப்படுகிறார்.

## பிறப்பு, கல்வி {#பறபப_கலவ}

சுப்ரமணியதாஸ் தற்போதைய கன்யாகுமரி மாவட்டம், நாகர்கோவிலை அடுத்த திருப்பதிசாரம் என்ற
ஊரில் ஜனவரி, 1878 அன்று பசுங்கிளித்தேவர்-ஆச்சியம்மாள் இணையருக்குப்பிறந்தார்.

இவர் திண்ணைப்பள்ளியில் நான்காம் வகுப்பு வரை படித்தார். பின்னர் மற்போர் பயின்று,
நாடகத்துறையில் சிலகாலம் இருந்தார். அதன்பின் உழவுத்தொழிலில் ஈடுபட்டு தன்னுடைய
30-ஆவது வயதில் வடசேரி ராமசுப்பு என்பவரிடம் இலக்கண இலக்கியங்களைக் கற்றுத்தேர்ந்தார்.
பின்னர் நாகர்கோவிலில் மார்க்கண்டேயர் என்பவரிடம் திருக்குறள் பாடம் கேட்டார். இதனால் ஊன்
உணவைக் கைவிட்டார்.

இவர் [கோட்டாறு சதாவதானி செய்குத்தம்பிப் பாவலரிடம்](செய்குத்தம்பி_பாவலர் "wikilink")
திருக்குறளை மறுமுறை பாடங்கேட்டார்.

## தனிவாழ்க்கை

இவருக்கு இரு மனைவியர். இவர்களுக்கு ராமதாஸ் என்ற ஒரு மகன் பிறந்தார். அவர் தன்னுடைய
12-வது வயதில் திருக்குறளை அவதானம் செய்தார்.

## பங்களிப்பு

இவர் திருக்குறளை தமிழகமெங்கும் பரப்ப ஆர்வம் கொண்டு அட்டாவதானம் பயின்று, 1920 -ஆம்
ஆண்டு சென்னையில் [விபுலானந்த அடிகள்](சுவாமி_விபுலானந்தர் "wikilink") மற்றும்
டாக்டர். சி. நடேசமுதலியார் ஆகியோரின் தலைமையில் பல இடங்களில் அட்டாவதானம் செய்தார்.
பின்னர் 1933-ஆம் ஆண்டு சென்னையில் [உ.வே.
சாமிநாதயைர்](உ.வே.சாமிநாதையர் "wikilink"), [டி.கே. சிதம்பரநாத
முதலியார்](டி.கே.சிதம்பரநாத_முதலியார் "wikilink"), கோ. வடிவேலுச் செட்டியார்,
கா. நமச்சிவாய முதலியார், [திரு.வி.கல்யாணசுந்தர
முதலியார்](திரு.வி._கல்யாணசுந்தர_முதலியார் "wikilink"), மணி. கோடிஸ்வர
முதலியார் போன்ற தமிழறிஞர்கள் முன்னிலையில் திருக்குறள் அட்டாவதானம் செய்தார்.

இவர் 1949-ல் ஈ.வே. ராமசாமி நாயக்கர் தலைமையில் நடைபெற்ற திருக்குறள் மாநாட்டில்
அவதானம் செய்தார். இறுதியில் பிப்ரவரி, 1951-ல் கோகலே மண்டபத்தில் [தெ.பொ.
மீனாட்சிசுந்தரம்](மீனாட்சிசுந்தரம்_பிள்ளை "wikilink") தலைமையில் அவதானம் செய்தார்.

இவர் கோயம்புத்தூர், தென்காசி, காரைக்குடி ஆகிய ஊர்களிலும் அவதானம் செய்து
திருக்குறளைப் பரப்பினார்.

இவர் இயற்றிய நூல்கள்

-   வள்ளுவர் வகுத்த அரசியல்

## மறைவு

இவர் அக்டோபர் 29, 1951 அன்று தனது 73-ஆம் வயதில் இயற்கை எய்தினார்.

## உசாத்துணை

-   தமிழ்ப் புலவர் வரிசை ஒன்பதாம் புத்தகம், சு அ இராமசாமிப் புலவர், திருநெல்வேலி
    தென்னிந்திய சைவ சித்தாந்த நூற்பதிப்புக் கழகம், 1955

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
