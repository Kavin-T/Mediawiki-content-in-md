![நிலாவண்ணன்](Nila.jpg "நிலாவண்ணன்"){width="276" height="276"} நிலாவண்ணன் ஒரு
மலேசிய எழுத்தாளர். இவரது இயற்பெயர் முனுசாமி. (ஏப்ரல் 15, 1941) சிறுகதைகள்,
வானொலி நாடகங்கள், கட்டுரைகள், நாவல்கள் எழுதியுள்ளார்.

## தனி வாழ்க்கை {#தன_வழகக}

நிலாவண்ணன் ஏப்ரல் 15, 1941-ல் பேராக் மாநிலத்தில் உள்ள துரோங் எனும் சிற்றூரில்
பிறந்தார். தந்தை கன்னியப்பன். தாயார் யசோதா. இவர் குடும்பத்தில் ஒரே பிள்ளை. தந்தை,
எல்லம்மாள் என்பவரை மறுமணம் செய்துக்கொண்டார். அவருக்கு 5 குழந்தைகள். அவர் சிறுவனாக
இருக்கும்போது தன் குடும்பத்தைப் பின் தொடர்ந்து பல ஊர்களுக்குக் குடிப்பெயர்ந்துள்ளார்.
செலாமாவில் உள்ள போண்டோக் தஞ்சோங் தோட்டத்தில் முதல் வகுப்பில் சேர்ந்தார். அது நெடுநாட்கள்
நீடிக்கவில்லை. குடும்பம் மீண்டும் புலம் பெயர செலாமாட் தோட்டத்திற்கு வந்தடைந்தார். அங்கே 2
ஆண்டுகள் பெற்றோருடன் இரப்பர் தோட்டத்தில் வேலை செய்தார். டி,ஆர்,பி தோட்ட தலைமை ஆசிரியர்
திரு.பழனிமுத்து என்பவர் நிலாவண்ணன் கல்விக்கு வித்திட்டவர். அவர் நிலாவண்ணனை 5-ஆம்
வகுப்பில் பதிந்து கொண்டார். நிலாவண்ணன் 1960-ஆம் ஆண்டில் 7-ஆம் வகுப்பில் மாநிலத்திலேயே
1-ஆம் கிரேடில் தேர்ச்சியடைந்தார். 1962-ஆம் ஆண்டில் செலாமாட் தோட்ட தனியார் பள்ளியில் 65
வெள்ளி சம்பளத்தில் தற்காலிக ஆசிரியராக அமர்ந்தார். 1966-ஆம் ஆண்டில் தற்காலிக
ஆசிரியராக டி.ஆர். பி பள்ளியில் சேர்க்கப்பட்டார். 1968-1971 வரை பேரா மாநிலத்திலுள்ள
SITC ஆசிரியர்கள் பயிற்சி கல்லூரியில் கற்று நிரந்தர ஆசிரியர் தகுதி பெற்றார். 1996-ல்
தலைமை ஆசிரியராகப் பணி ஓய்வு பெற்றார்.

## இலக்கிய வாழ்க்கை {#இலககய_வழகக}

![ஆனைமுத்துவுடன்](Viruthu.jpg "ஆனைமுத்துவுடன்") ![இலக்கிய
செயல்பாடுகளில்](Program.jpg "இலக்கிய செயல்பாடுகளில்") 1954 முதல் வாசிப்பதை
பழக்கமாக்கிகொண்டவர் நிலாவண்ணன். 14 வயதில் இவரது முதல் சிறுகதையான \'கள்ளுச் சனியன்'
சிறுகதை சிங்கை தமிழ் முரசு நாளிதழில் 1955-ஆம் ஆண்டு பிரசுரம் கண்டது. 1965-ல்
தொடங்கி வார மாத இதழ்களில் சிறுகதை கட்டுரைகளை எழுதத் தொடங்கியவர். பின்னர் வானொலி
நாடங்களை எழுதினார்.

## இலக்கிய இடம் {#இலககய_இடம}

![10,000 டாலர் விருது
பெற்றபோது](Alagana_maunam.jpg "10,000 டாலர் விருது பெற்றபோது") நிலாவண்ணன்
எழுதிய \'அழகான மௌனம்\' என்ற நாவல் 2016-ஆம் ஆண்டு டான் ஶ்ரீசோமா இலக்கிய அறவாரியம்
அனைத்துலக ரீதியில் நடத்திய நாவல் போட்டியில் 10,000 அமெரிக்க டாலரை வென்று கவனம்
பெற்றது. எனினும் இந்நாவலின் இலக்கிய இடம் குறித்து மலேசிய இலக்கிய விமர்சகர்
[அ.பாண்டியன்](அ.பாண்டியன் "wikilink") \'கதை களத்திலும் காலத்திலும் வரலாற்று
முக்கியத்துவம் இருந்தாலும், இந்நாவல் முன்வைக்கும் அரசியல் நீக்க தன்மையாலும்,
கலைநுட்பமற்ற, முதிர்ச்சியற்ற எழுத்து முறையாலும் மிக பலகீனமான நாவலாக
உருவாகியுள்ளது.' என்கிறார்.

## இலக்கியச் செயல்பாடுகள் {#இலககயச_சயலபடகள}

-   இருபது ஆண்டுகள் லாருட் மாத்தாங் மாவட்ட எழுத்தாளர் வாசகர் சங்கத் தலைமைப் பொறுப்பு
    வகித்தார். (1989-2009)
-   பத்து ஆண்டுகளுக்கு மேலாக பேரா மாநில தமிழ் எழுத்தாளர் சங்க செயலவை
    உறுப்பினராகப் பணியாற்றினார். (2011-2021)
-   பேராக் மாநில தமிழ் எழுத்தாளர் சங்கத்தின் முன்னால் செயலவை உறுப்பினர். (2014)
-   \'செடிக்' பேரா மாநில அளவில் நடத்திய சிறுகதைப் பட்டறை பயிற்சியாளர். (2019)

## பரிசும் விருதுகளும் {#பரசம_வரதகளம}

-   பாரதிதாசன் இலக்கிய விருது (2002)
-   மலேசிய எழுத்தாளர் சங்க கோ.சா இலக்கிய விருது (2011)
-   மலாயா பல்கலைக்கழக சிறுகதை முதல் பரிசு (2013)
-   தேசிய நில நிதிச் சங்சி இலக்கியப்போட்டியில் சிறுகதை முதல் பரிசு
-   மலேசியத் தமிழ் எழுத்தாளர் சங்கத்தின் சிறுகதைக்குப் பவுன் பரிசு (2014)
-   திருவனந்தபுரம் தமிழ்ச்சங்கம் மலேசியத் தமிழ்மாமணி விருது (2018)
-   டான் ஶ்ரீசோமா இலக்கிய அறவாரியம் அனைத்துலக ரீதியில் நடத்திய நாவல் போட்டியில்
    அழகான மௌனங்கள் நாவலுக்கு 10,000 அமெரிக்க டாலர் முதல் பரிசு. (2016)

## நூல்கள்

###### சிறுகதைகள்

-   தைப்பிங் மழைச்சாரலிலே - 1994
-   அங்கீகாரம் - 2005

###### நாவல்கள்

-   அழகான மௌனம் - 2014

## உசாத்துணை

-   [\'அழகான மெளனம்' : பதுக்கப்பட்ட உண்மைகள் -
    அ.பாண்டியன்](https://vallinam.com.my/version2/?p=6887)
-   [நிலாவண்ணன்](https://myinfozon.wordpress.com/2020/05/21/%E0%AE%AE%E0%AF%81%E0%AE%A9%E0%AF%81%E0%AE%9A%E0%AE%BE%E0%AE%AE%E0%AE%BF-%E0%AE%95-%E0%AE%A8%E0%AE%BF%E0%AE%B2%E0%AE%BE%E0%AE%B5%E0%AE%A3%E0%AF%8D%E0%AE%A3%E0%AE%A9%E0%AF%8D-k-munusamy-nilavan/)

```{=mediawiki}
{{Finalised}}
```
[Category:எழுத்தாளர்கள்](Category:எழுத்தாளர்கள் "wikilink") [Category:மலேசிய
ஆளுமைகள்](Category:மலேசிய_ஆளுமைகள் "wikilink") [Category:Tamil
Content](Category:Tamil_Content "wikilink")
[Category:சிறுகதையாசிரியர்கள்](Category:சிறுகதையாசிரியர்கள் "wikilink")
