அமெரிக்க மதராஸ் மிஷன் (1836); அமெரிக்க சென்னப்பட்டன மிஷன் சென்னை நகரத்தில் அமெரிக்க
மிஷன் என்னும் அமைப்பால் நடத்தப்பட்ட மதப்பரப்பு இயக்கம். அச்சு, வெளியீடு, கல்வி ஆகிய
துறைகளில் இவ்வியக்கம் பங்களிப்பாற்றியிருக்கிறது.

## தொடக்கம்

[அமெரிக்க இலங்கை மிஷன்](அமெரிக்க_இலங்கை_மிஷன் "wikilink") யாழ்ப்பாணத்தில்
வெற்றிகரமாக நடைபெற்றதை ஒட்டி [அமெரிக்க மதுரை
மிஷன்](அமெரிக்க_மதுரை_மிஷன் "wikilink") தொடங்கப்பட்டு அதுவும் வெற்றியடைந்தது.
ஆகவே சென்னையிலும் ஒன்றை தொடங்க அமெரிக்க இலங்கை மிஷன் தலைமை திட்டமிட்டது. 1833-ல்
தன் மனைவி இறந்ததை ஒட்டி அமெரிக்கா சென்ற [மிரன் வின்ஸ்லோ](மிரன்_வின்ஸ்லோ "wikilink")
1836-ல் திரும்பி வந்தார். அவரும் டாக்டர் [ஜான் ஸ்கட்டரும்](ஜான்_ஸ்கட்டர் "wikilink")
1836-ல் சென்னை நகருக்கு அனுப்பி வைக்கப்பட்டனர். அமெரிக்க மதராஸ் மிஷன் என இந்த
இயக்கத்திற்குப் பெயர் அமைந்தது.

## பணிகள்

வின்ஸ்லோ செப்டெம்பர் 1836-ல் சென்னைக்கு வந்து ராயபுரத்தில் தங்கி ஓர் அச்சகத்தை அங்கே
அமைத்தார். ஸ்கட்டர் அக்டோபர் மாதம் சென்னை வந்தார். ஸ்கட்டர் மருத்துவப்பணிகளை மேற்கொண்டார்.
ஸ்கட்டர் 1842-ல் உடல்நிலை நலிவால் அமெரிக்கா திரும்பி 1846 ல் மீண்டும் சென்னை வந்து
பணிகளை தொடர்ந்தார். ஜனவரி 1849-ல் ஸ்கட்டரின் மனைவி நோயுற்று மறைந்தார்.1854-ல்
உடல்நிலைக்குறைவால் அமெரிக்கா திரும்பும் வழியில் ஆப்ரிக்காவில் கேப்டவுன் என்னுமிடத்தில்
1855-ல் ஸ்கட்டர் மறைந்தார்.

வின்ஸ்லோ தன் அச்சகம் வழியாக சென்னையில் அகராதிகளையும், பைபிள் மொழியாக்கத்தையும்
வெளியிட்டார். வின்ஸ்லோவின் அகராதி தமிழில் வெளிவந்த முழுமையான முதல் பேரகராதி என்று
அறியப்படுகிறது. 1850-ல் வின்ஸ்லோவின் முயற்சியால் தமிழில் முழுமையான முதல் பைபிள்
அச்சிடப்பட்டது. இது [யாழ்ப்பாணம் பைபிள்](யாழ்ப்பாணம்_பைபிள் "wikilink") என
அழைக்கப்படுகிறது.

வின்ஸ்லோ 1864-ல் உடல்நலம் குன்றி அமெரிக்கா செல்லும் வழியில் ஆப்ரிக்காவின் கேப் டவுன்
என்னுமிடத்தில் மறைந்தார். அவர் உடல் அங்கே ஸ்கட்டரின் கல்லறை அருகே புதைக்கப்பட்டது.

## முடிவு

வின்ஸ்லோ 1864-ல் நோயுற்று அமெரிக்கா திரும்பியதுமே அமெரிக்க மதராஸ் மிஷன் முடிவுக்கு
வந்தது. ராயபுரத்தில் அவர்கள் நிறுவிய அச்சகமும் இடமும் வெஸ்லியன் திருச்சபைக்கு
விற்கப்பட்டது.

## விவாதங்கள்

அமெரிக்க மதராஸ் மிஷன் சென்னையில் செயல்பட்ட சதுர்வேத சித்தாந்த சபை என்னும் அமைப்புக்கு
எதிராக துண்டுப்பிரசுரப் போரில் ஈடுபட்டது. இரு சாராரும் மாறிமாறி மதக்கண்டனம்
செய்துகொண்டனர்.

## பங்களிப்பு

அமெரிக்க மதராஸ் மிஷனின் முதன்மைப் பங்களிப்பு என்பது வின்ஸ்லோ அச்சிட்ட அகராதியும்,
யாழ்ப்பாணம் பைபிளின் முழுமை மொழியாக்கமும்தான்.

## உசாத்துணை

-   [அமெரிக்க இலங்கை மிஷன் சரித்திரம் - சி. டி.
    வேலுப்பிள்ளை](https://noolaham.net/project/773/77218/77218.pdf)
-   [அமெரிக்க இலங்கை மிஷன் - சுருக்கப்பட்ட
    வரலாறு](https://web.archive.org/web/20140128104341/http://www.ceylontamils.com/acm/ACMHistoryArticle.pdf)
-   [A Brief History of the American Ceylon Mission in Jaffna,
    youtube.com](https://youtu.be/0uPZUr15rV8)
-   [அமெரிக்க மிஷன் கல்விகள்
    இணையநூலகம்](https://archive.org/details/ceylonmission18100howl)
-   [அமெரிக்க மிஷன் வரலாறு,
    இணையநூலகம்](https://web.archive.org/web/20120215084418/http://www.ceylontamils.com/discuss/viewtopic.php?t=158)
-   [அமெரிக்க மிஷன் யாழ்ப்பாணம்
    படங்கள்](http://www.ceylontamils.com/photos/showThumbs.php?albumId=2)
-   [அமெரிக்க மிஷன்
    வரலாறு](https://www.wikiwand.com/en/American_Ceylon_Mission)
-   [The Colombo Telegraph-Reflections on the history of Jaffna
    College](https://www.colombotelegraph.com/index.php/reflections-on-the-history-of-jaffna-college/)

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:Spc](Category:Spc "wikilink")
