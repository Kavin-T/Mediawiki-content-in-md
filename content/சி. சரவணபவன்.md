![சி. சரவணபவன்](சி._சரவணபவன்.png "சி. சரவணபவன்") சி. சரவணபவன் (சிற்பி சி.
சரவணபவன்) (பிப்ரவரி 2, 1933 - நவம்பர் 9, 2015) ஈழத்து தமிழ் கவிஞர், எழுத்தாளர்.
கலைச்செல்வி இதழின் ஆசிரியர்.

## வாழ்க்கைக் குறிப்பு {#வழககக_கறபப}

சரவணபவன் இலங்கை யாழ்ப்பாணம், காரைநகரைப் பிறப்பிடமாகவும் கந்தரோடையை வசிப்பிடமாகவும்
கொண்ட சிவசுப்பிரமணியக் குருக்கள்-சௌந்தராம்பாள் இணையருக்கு மகனாக பிப்ரவரி 2, 1933-ல்
பிறந்தார். கந்தரோடை தமிழ்க் கலவன் பாடசாலையில் ஆரம்பக் கல்வியையும் ஸ்கந்தவரோதயா
கல்லூரியில் இடைநிலைக் கல்வியையும் கற்றார். பின்னர் சென்னை கிறிஸ்துவக் கல்லூரியில்
உயர்கல்வி பயின்றார்.

## தனிவாழ்க்கை

யாழ்ப்பாணம் திருநெல்வேலி செங்குந்தா இந்துக் கல்லூரியில் ஆசிரியராகவும், உசன் இராமநாதன்
மகா வித்தியாலயம், யாழ் வைத்தீஸ்வர வித்தியாலயம் ஆகியவற்றில் அதிபராகவும் பணியாற்றினார்.

சரஸ்வதி என்பவரைத் திருமணம் செய்து கொண்டார். சுந்தரேசுவரன், சாயீசுவரன், சர்வேசுவரன்
ஆகியோர் பிள்ளைகள்.

## இலக்கிய வாழ்க்கை {#இலககய_வழகக}

சரவணபவன், \'சிற்பி\' என்னும் புனைபெயரில் சிறுகதைகள், கவிதைகள், நாவல்களை
எழுதியுள்ளார். \'கலைச்செல்வி\'இதழின் ஆசிரியராகப் பணியாற்றினார். சிற்பியின் முதற்
சிறுகதை \'மலர்ந்த காதல்\' 1952-ல் \'சுதந்திரன்\' இதழில் பிரசுரமானது. 1955-ல்
உதயம் சஞ்சிகை நடத்திய சிறுகதைப் போட்டியில் சரவணபவனின் \'மறுமணம்\' சிறுகதை முதல்
பரிசைப் பெற்றது. ஈழத்துப் பத்திரிகைகளிலும் தமிழக இதழ்களான
[கல்கி](கல்கி_(வார_இதழ்) "wikilink"), [மஞ்சரி](மஞ்சரி_(இதழ்) "wikilink"),
புதுமை, [கலைமகள்](கலைமகள் "wikilink"), தீபம் முதலியவற்றிலும் சிறுகதைகள்
எழுதினார். \'நிலவும் நினைவும்\', \'சத்திய தரிசன\' (சிறுகதைத்தொகுதி),
\'உனக்காகக் கண்ணே\' (நாவல்), \'நினைவுகள் மடிவதில்லை\' என்பவை இவரது நூல்கள். ஈழத்து
எழுத்தாளர் பன்னிரண்டு பேரின் சிறுகதைகளைத் தொகுத்து 1958-ல் \'ஈழத்துச் சிறுகதைகள்\'
என்னும் சிறுகதைத் தொகுப்பைக் கந்தரோடைத் தமிழருவிப் பதிப்பகம் மூலம் வெளியிட்டார்.

## இதழியல்

1953 -ல் சென்னையில் கல்வி கற்கும் வேளையில் செலையூர் மன்றம் வெளியிட்ட \'இளந்தமிழன்\'
என்ற இதழின் ஆசிரியரானார். சி. சரவணபவன் ஜூலை 1958 முதல் வெளிவரத்தொடங்கிய
கலைச்செல்வி இதழின் ஆசிரியர். கலைச்செல்வியின் கடைசி இதழ் 1966-ல் வெளியானது.

## விருதுகள்

-   நினைவுகள் மடிவதில்லை நூலுக்கு யாழ் இலக்கிய வட்டப் பரிசு கிடைத்தது.
-   இலங்கை இலங்கைப் பேரவையின் 2008-2009 -ஆம் ஆண்டிற்கான சிறந்த தமிழ் நூல்களுக்கான
    விருது பெற்றார்.
-   எழுத்தாளர் ஊக்குவிப்பு மையத்தின் தமிழியல் விருதை 2011-ல் பெற்றார்.
-   திருவல்லிக்கேணி ஒளவை தமிழ்ச்சங்கம் நடத்திய கட்டுரைப் போட்டியில் இரண்டாவது பரிசு
    பெற்றார்.
-   சென்னை கிறிஸ்துவக் கல்லூரியில் தமிழ் மொழிக்கான ராஜா சேதுபதி தங்கப் பதக்கத்தைப்
    பெற்றார்.

## மறைவு

சி. சரவணபவன் நவம்பர் 9, 2015-ல் காலமானார்.

## நூல் பட்டியல் {#நல_படடயல}

##### நாவல்

உனக்காகக் கண்ணே

##### சிறுகதைத்தொகுதி

-   நிலவும் நினைவும்
-   சத்திய தரிசனம்

##### பிற

நினைவுகள் மடிவதில்லை

## உசாத்துணை

-   [ஈழநாட்டின் தமிழ்ச் சுடர்மணிகள், தென் புலோலியூர் மு. கணபதிப் பிள்ளை, 1967,
    பாரி நிலையம்
    வெளியீடு](https://noolaham.org/wiki/index.php/%E0%AE%88%E0%AE%B4%E0%AE%A8%E0%AE%BE%E0%AE%9F%E0%AF%8D%E0%AE%9F%E0%AE%BF%E0%AE%A9%E0%AF%8D_%E0%AE%A4%E0%AE%AE%E0%AE%BF%E0%AE%B4%E0%AF%8D%E0%AE%9A%E0%AF%8D_%E0%AE%9A%E0%AF%81%E0%AE%9F%E0%AE%B0%E0%AF%8D%E0%AE%AE%E0%AE%A3%E0%AE%BF%E0%AE%95%E0%AE%B3%E0%AF%8D)
-   \[<https://noolaham.org/wiki/index.php/%E0%AE%86%E0%AE%B3%E0%AF%81%E0%AE%AE%E0%AF%88:%E0%AE%9A%E0%AE%B0%E0%AE%B5%E0%AE%A3%E0%AE%AA%E0%AE%B5%E0%AE%A9%E0%AF%8D,_%E0%AE%9A%E0%AE%BF%E0%AE%B5%E0%AE%9A%E0%AF%81%E0%AE%AA%E0%AF%8D%E0%AE%AA%E0%AE%BF%E0%AE%B0%E0%AE%AE%E0%AE%A3%E0%AE%BF%E0%AE%AF%E0%AE%95%E0%AF%8D_%E0%AE%95%E0%AF%81%E0%AE%B0%E0%AF%81%E0%AE%95%E0%AF%8D%E0%AE%95%E0%AE%B3%E0%AF%8D>.
    ஆளுமை:சரவணபவன், சிவசுப்பிரமணியக் குருக்கள்: noolaham\]

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
[Category:எழுத்தாளர்கள்](Category:எழுத்தாளர்கள் "wikilink")
[Category:கவிஞர்கள்](Category:கவிஞர்கள் "wikilink")
