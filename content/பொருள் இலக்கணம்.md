![tamilvu.org](Porul.gif "tamilvu.org") வாழ்விற்கு பொருள் தரும் கூறுகளை
விளக்கிக் காட்டுவது பொருள் இலக்கணமாகும். பொருள் இலக்கணம் தமிழ் மொழிக்கே உரிய
தனிச்சிறப்பாகும். தமிழில் உள்ள மிகவும் பழைய இலக்கண நூலான தொல்காப்பியத்தில் பொருள்
இலக்கணம் இடம்பெற்றுள்ளது. [தொல்காப்பியம்](தொல்காப்பியம் "wikilink") பொருள் இலக்கணத்தை
மிகவும் விரிவாகக் கூறுகிறது. தொல்காப்பியத்தில் உள்ள பொருள் அதிகாரத்தில் உள்ள ஒன்பது
இயல்களில், ஐந்து இயல்கள் பொருள் இலக்கணத்தைக் கூறுகின்றன. தொல்காப்பியத்தைத் தொடர்ந்து,
[இறையனார் அகப்பொருள்](இறையனார்_களவியல்_உரை "wikilink"), [தமிழ்நெறி
விளக்கம்](தமிழ்நெறி_விளக்கம் "wikilink"), [புறப்பொருள்
வெண்பாமாலை](புறப்பொருள்_வெண்பாமாலை "wikilink"), [களவியல்
காரிகை](களவியற்_காரிகை "wikilink"), [நம்பியகப்பொருள்
விளக்கம்](நம்பியகப்பொருள்_விளக்கம் "wikilink"), [மாறன்
அகப்பொருள்](மாறன்_அகப்பொருள் "wikilink") முதலிய இலக்கண நூல்கள் பொருள் இலக்கணம்
கூறும் நூல்கள். மேலும் ஐந்திலக்கணத்தையும் தெரிவிக்கும் நூல்களிலும் பொருள் இலக்கணம்
இடம்பெற்றுள்ளது.

பொருள் இலக்கணம் அகப்பொருள், புறப்பொருள் என்று இருவகைப்படும். அகப்பொருள் என்பது ஓர்
ஆணுக்கும் ஒருபெண்ணுக்கும் இடையில் ஏற்படும் காதல் உணர்ச்சியைப் பற்றிக்கூறுவதாகும்.
புறப்பொருள் என்பது வீரம், போர், வெற்றி, கொடை, நிலையாமை முதலிய புறப்பொருள்களைக்
கூறுவது.

## அகப்பொருள்

ஓர் ஆணுக்கும் ஒரு பெண்ணுக்கும் இடையே ஏற்படும் காதல் உணர்வை மையமாகக் கொண்டு அகப்பொருள்
இலக்கணம் அமைந்துள்ளது. இதில் ஆணைத் தலைவன் என்றும் பெண்ணைத் தலைவி என்றும் கூறுவர்.
தலைவியின் தோழியும் அகப்பொருள் பாடல்களில் முக்கிய இடம் வகிக்கும் ஒரு பாத்திரம் ஆவாள்.
காதல் பற்றிப் பாடும்போது தலைவன் தலைவி என்று பொதுவாகப் பாடுவார்களே தவிர ஒருவருடைய
இயற்பெயரைச் சுட்டிப் பாடுவதில்லை. காதல் உணர்ச்சி எல்லோருக்கும் பொது என்பதால் தனி
ஒருவருடைய பெயரைச் சுட்டிப்பாடுவதில்லை. அகப்பொருள் பாடல்கள் நாடகப் பாங்கிலான தன்மை
கொண்டிருக்கும். எல்லாப் பாடல்களும் தலைவன், தலைவி, தோழி முதலியவர்களில் யாராவது
ஒருவர் கூறுவதாக அமைந்திருக்கும். ஒரே பாடலில் இருவர் மூவர் உரையாடுவது போல
இருக்காது. ஒவ்வொரு பாடலுக்கும் திணை, துறை கூறப்பட்டிருக்கும். திணை, நிலம் சார்ந்த
ஒழுக்கத்தைக் குறிக்கும். துறை என்பது பாடப்பெற்ற சூழலைக் குறிக்கும். அகப்பொருள் இலக்கணம்
திணை அடிப்படையில் அமைந்தது. அகப்பொருள் திணைகள் ஐந்து. அவை,

-   [குறிஞ்சித் திணை](குறிஞ்சித்_திணை "wikilink")
-   [முல்லைத் திணை](முல்லைத்_திணை "wikilink")
-   [மருதத் திணை](மருதத்_திணை "wikilink")
-   [நெய்தல் திணை](நெய்தல்_திணை "wikilink")
-   [பாலைத் திணை](பாலைத்_திணை "wikilink")

(கைக்கிளை, பெருந்திணை என்னும் இவ்விரண்டு திணைகளும் அகப்பொருள் திணையாகவும்
கருதப்படுவர்)

.இந்த ஐந்து திணைகளுக்கும் உரிய அகப்பொருள் இலக்கணம் மூன்று வகைப்படும். அவை,

-   முதற்பொருள்
-   உரிப்பொருள்
-   கருப்பொருள்

##### முதற்பொருள்

நிலம், பொழுது ஆகிய இரண்டும் முதற்பொருள் எனப்படும். உலகில் உள்ள உயிர்கள்
தோன்றுவதற்கும், இயங்குவதற்கும் ஆதாரமாக உள்ளதால் இவற்றை முதற்பொருள் என்பர்.

###### நிலம்

ஒவ்வொரு திணைக்கும் உரிய நிலம் குறிப்பிடப்பட்டுள்ளது. ஐந்து திணைகளுக்கும் உரிய
நிலங்கள் பின்வருமாறு:

  குறிஞ்சி   மலையும் மலையைச் சார்ந்த இடமும்
  --------- ------------------------------
  முல்லை     காடும் காடு சார்ந்த இடமும்
  மருதம்     வயலும் வயலைச் சார்ந்த இடமும்
  நெய்தல்     கடலும், கடலைச் சார்ந்த இடமும்
  பாலை      பாலை நிலமும் அதைச் சார்ந்த இடமும்

தமிழ்நாட்டில் உள்ள நிலப்பகுதி இவ்வாறு ஐந்து திணைகளாகப் பிரிக்கப்பட்டுள்ளது.

###### பொழுது

பொழுது என்பது காலம் என்று பொருள்படும். பொழுது சிறு பொழுது, பெரும்பொழுது என்று
இரண்டு வகையாகப் பிரிக்கப்பட்டுள்ளது.

`<u>`{=html}சிறு பொழுது`</u>`{=html}

சிறுபொழுது என்பது ஒரு நாளின் காலப் பிரிவுகள். சிறுபொழுது பின்வருமாறு அமையும்.

  -------- --------------------
           விடியற்காலம்
  காலை     காலை நேரம்
  நண்பகல்    உச்சி வெயில் நேரம்
  ஏற்பாடு   சூரியன் மறையும் நேரம்
  மாலை     முன்னிரவு நேரம்
  யாமம்     நள்ளிரவு நேரம்
  -------- --------------------

சிறுபொழுது ஆறும் ஒரு நாளின் ஆறு கூறுகளாக இருப்பதை அறியலாம்.

`<u>`{=html}பெரும்பொழுது`</u>`{=html}

பெரும்பொழுது என்பது ஓர் ஆண்டின் காலப்பிரிவு. ஆண்டில் உள்ள பன்னிரண்டு மாதங்களையும் ஆறு
பிரிவுகளாகப் பிரிப்பர். இது நீண்ட காலப் பிரிவாக இருப்பதால் பெரும்பொழுது
எனப்படுகிறது. ஆண்டில் உள்ள பன்னிரண்டு மாதங்களும் பின்வருமாறு ஆறு பெரும்
பொழுதுகளாகப் பிரிக்கப்பட்டுள்ளன.

  ----------------- ----------------
  சித்திரை, வைகாசி   இளவேனிற் காலம்
  ஆனி, ஆடி          முதிவேனிற் காலம்
  ஆவணி, புரட்டாசி    கார் காலம்
  ஐப்பசி, கார்த்திகை   குளிர் காலம்
  மார்கழி, தை        முன்பனிக் காலம்
  மாசி, பங்குனி      பின்பனிக் காலம்
  ----------------- ----------------

சிறுபொழுது, பெரும்பொழுது ஆகியவற்றை இவை இவை இந்தத் திணைகளுக்கு உரியவை என்று
பிரித்து வைத்துள்ளனர்.

            பெரும்பொழுது              சிறுபொழுது
  --------- ------------------------ ------------
  குறிஞ்சி   குளிர்காலம், முன்பனிக்காலம்   யாமம்
  முல்லை     கார்காலம்                  மாலை
  மருதம்     ஆறு காலமும்               வைகறை
  நெய்தல்     ஆறு காலமும்               எற்பாடு
  பாலை      முதுவேனில், பின்பனி        நண்பகல்

ஒவ்வொரு நிலத்திற்கும் மேலே குறிப்பிட்ட காலங்கள் சிறந்தனவாக இருக்கும் என்பதால் இவ்வாறு
பிரிக்கப்பட்டுள்ளது.

##### கருப்பொருள்

நிலமும் பொழுதும் ஆகிய இரண்டு முதற்பொருள்கள் அத்திணையில் உள்ள சூழலைத் தீர்மானிக்கின்றன.
இவற்றின் காரணமாக ஒவ்வொரு திணையிலும் சூழல் வேறுபட்டுள்ளது. ஒவ்வொரு திணையிலும்
வாழும் மக்கள், அவர்களின் தொழில், உணவு, பொழுதுபோக்கு, அந்த நிலத்தில் உள்ள மரங்கள்,
பறவைகள், விலங்குகள், நீர்நிலை முதலியவற்றைக் கருப்பொருள் என்கின்றனர். கருப்பொருள்,
பாடல்களில் பின்னணியாகச் செயல்படுகின்றது. ஐந்து திணைகளுக்கான கருப்பொருள்

-   குறிஞ்சி-பார்க்க: [குறிஞ்சித் திணை](குறிஞ்சித்_திணை "wikilink")
-   முல்லை-பார்க்க: [முல்லைத் திணை](முல்லைத்_திணை "wikilink")
-   மருதம்-பார்க்க : [மருதத் திணை](மருதத்_திணை "wikilink")
-   நெய்தல்-பார்க்க : [நெய்தல் திணை](நெய்தல்_திணை "wikilink")
-   பாலை-பார்க்க : [பாலைத் திணை](பாலைத்_திணை "wikilink")

##### உரிப்பொருள்

ஒவ்வொரு திணைக்கும் உரிய பொருளை உரிப்பொருள் என்பர். உரிப்பொருள் திணைக்கு உரிய
முக்கிய உணர்ச்சியைக் குறிக்கிறது. ஐந்து திணைகளுக்குமான உரிப்பொருள்

  திணை      உரிப்பொருள்                    விளக்கம்
  --------- ---------------------------- ----------------------------------
  குறிஞ்சி   புணர்தலும், புணர்தல் நிமித்தமும்   தலைவனும் தலைவியும் ஒன்று சேர்தல்.
  முல்லை     இருத்தலும், இருத்தல் நிமித்தமும்   தலைவி, பிரிவைப் பொறுத்துக் கொள்ளுதல்.
  மருதம்     ஊடலும் ஊடல் நிமித்தமும்          தலைவனிடம் தலைவி பிணக்குக் கொள்ளுதல்.
  நெய்தல்     இரங்கலும், இரங்கல் நிமித்தமும்     தலைவி பிரிவுக் காலத்தில் வருந்துதல்.
  பாலை      பிரிதலும் பிரிதல் நிமித்தமும்    தலைவன் தலைவியை விட்டுப் பிரிதல்

இவ்வாறு எல்லாத் திணைக்கும் முதல்பொருள், கருப்பொருள், உரிப்பொருள் சொல்லப்பட்டிருக்கின்றன.
திணை, நிலத்தை அடிப்படையாகக் கொண்டது. மற்றபடி உள்ள காலம், கருப்பொருள், உரிப்பொருள்
ஆகியவை அந்தந்த நிலங்களுக்குச் சிறப்பாக அமையக் கூடியவை. எல்லா நிலங்களுக்கும்
சிறுபொழுது, பெரும்பொழுது ஆகியவை பொதுவானவையே. ஆயினும் ஒவ்வொரு திணைக்கும்
உரியதாகச் சொல்லப்பட்டவை அந்தந்தத் திணைக்குச் சிறப்பானவை. பறவைகளும் விலங்குகளும்
மரங்களும் பூக்களும் மற்ற நிலங்களிலும் இருக்கக்கூடும். எனினும் அந்தந்த நிலங்களுக்கு அவை
சிறப்பு வாய்ந்தவை என்பதால் ஒரு திணைக்கு உரியதாக அவை சொல்லப்பட்டுள்ளன.
உரிப்பொருள்களும் அவ்வாறே சிறப்புக் கருதிச் சொல்லப்பட்டுள்ளன. அகப்பொருள் இலக்கணம் களவு,
கற்பு என்று இரண்டு கூறாகப் பிரிக்கப் பட்டுள்ளது. தலைவன், தலைவி இருவரும் ஒருவரை
ஒருவர் பிறர் காணாதவாறு சந்தித்துக் காதல் கொள்ளுவது களவு எனப்படும். திருமணத்திற்குப்
பின் உள்ள காதல் வாழ்க்கை, கற்பு எனப்படும். களவிலும் கற்பிலும் தலைவன் தலைவி இவர்களின்
உணர்வுகள் எவ்வாறு இருக்கும் என்று விரிவாக இலக்கணம் சொல்லப்பட்டுள்ளது. பொருள் இலக்கண
அமைப்பைப் பின்வருமாறு காட்டலாம்.

## புறப்பொருள் இலக்கணம் {#பறபபரள_இலககணம}

புறப்பொருள் என்பது வீரம், போர், தூது, வெற்றி, கொடை, நிலையாமை முதலியவற்றைக்
கூறுவது. ஒரு குறிப்பிட்ட அரசனையோ வள்ளலையோ குறுநில மன்னனையோ பெயரைச் சுட்டி
அவனுடைய வீரம், வெற்றி, கொடை முதலியவற்றைப் பாடுவது புறப்பொருள் மரபு. இவ்வாறு அன்றி
ஒருவருக்கு அறிவுரை சொல்லுவது போலவோ யாரையும் சுட்டிக் கூறாமலோ புறப்பொருள் பாடல்
அமைவதும் உண்டு. அகப்பொருள் பாடல் போலவே புறப்பொருள் பாடல்களும் திணை, துறை
அடிப்படையில் அமைந்துள்ளன. ஆனால் முதற்பொருள், கருப்பொருள், உரிப்பொருள் போன்ற இலக்கணங்கள்
புறப்பொருளுக்கு இல்லை. புறப்பொருள் திணைகள் போரை அடிப்படையாகக் கொண்டவை. போர் செய்யச்
செல்லும் அரசனும் படைகளும் போரிடும் முறைக்கு ஏற்ப வெவ்வேறு பூக்களை அணிந்து சென்று
போரிடுவர். அவர்கள் அணிந்து செல்லும் பூக்களின் பெயர்களே திணைகளுக்குப் பெயர்களாக
அமைந்துள்ளன. பின்வரும் புறத்திணைகள் யாவும் பூக்களின் பெயர்களை அடிப்படையாகக்
கொண்டவையே.

##### புறப்பொருள் திணைகள் {#பறபபரள_தணகள}

-   [வெட்சித்திணை](வெட்சித்திணை "wikilink")
-   கரந்தைத் திணை
-   [வஞ்சித்திணை](வஞ்சித்திணை "wikilink")
-   [காஞ்சித் திணை](காஞ்சித்திணை "wikilink")
-   [நொச்சித் திணை](நொச்சித்திணை "wikilink")
-   [உழிஞைத்திணை](உழிஞைத்திணை "wikilink")
-   [தும்பைத்திணை](தும்பைத்திணை "wikilink")
-   [வாகைத்திணை](வாகைத்திணை "wikilink")

ஆகியவை புறப்பொருள் திணைகள். இந்த எட்டுத் திணைகளும் போரை அடிப்படையாகக் கொண்டு
அமைக்கப்பட்டுள்ளன. பின்வரும் திணைகள் போரை அடிப்படையாகக் கொள்ளாதவை

-   [பாடாண் திணை](பாடாண்_திணை "wikilink")
-   [பொதுவியல் திணை](பொதுவியல்_திணை "wikilink")
-   [கைக்கிளை திணை](கைக்கிளை_திணை "wikilink")
-   [பெருந்திணை](பெருந்திணை "wikilink")\

கைக்கிளை, பெருந்திணை என்னும் இவ்விரண்டு திணைகளையும் அகப்பொருள் திணையாகவும் கூறுவர்.

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
