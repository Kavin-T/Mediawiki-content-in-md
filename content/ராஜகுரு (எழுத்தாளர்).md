![எழுத்தாளர் ராஜகுரு](Writer_rajaguru.jpg "எழுத்தாளர் ராஜகுரு") ராஜகுரு (ஜெ.
ஜெயராமன்) (அக்டோபர் 21, 1946-2011) கவிஞர், எழுத்தாளர், பதிப்பாளர். தீயணைப்புத்
துறையில் அதிகாரியாகப் பணியாற்றினார். பொது வாசிப்புக்குரிய பல சிறுகதைகள்,
நாவல்களை எழுதினார். மாமன்னன் உலா, சோழ ராணி போன்ற இவரது வரலாற்று நாவல்கள் வாசக
வரவேற்பைப் பெற்றன.

## பிறப்பு, கல்வி {#பறபப_கலவ}

ஜெ. ஜெயராமன் என்னும் இயற்பெயர் கொண்ட ராஜகுரு, அப்போதைய தஞ்சை மாவட்டத்தில் உள்ள
பனங்காட்டாங்குடியில், அக்டோபர் 21, 1946-ல், ஜெகந்நாதன் - ராசம்மாள் இணையருக்குப்
பிறந்தார். உள்ளூர் பள்ளியில் எட்டாம் வகுப்பு வரை படித்தார். சீர்காழி எஸ்.எம். இந்து
உயர்நிலைப் பள்ளியில் மேற்கல்வி கற்றார். கோயில்பத்து கிருஷ்ணமூர்த்தி முதலியார் நினைவு
உயர்நிலைப் பள்ளியில் பதினொன்றாம் வகுப்பு வரை பயின்றார்.

## தனி வாழ்க்கை {#தன_வழகக}

ராஜகுரு, 1969-ல், தமிழ்நாடு தீயணைப்புத் துறையில் பணியாளராகச் சேர்ந்தார்.
அதிகாரியாக ஓய்வு பெற்றார். மனைவி: செல்லம்.

## இலக்கிய வாழ்க்கை {#இலககய_வழகக}

ஜெ. ஜெயராமன் அக்டோபர் 1980-ல், [கல்கிய](கல்கி_(வார_இதழ்) "wikilink")ில்
ராஜகுருவின் முதல் சிறுகதை 'மறதி தந்த பரிசு' வெளியானது. முதல் குறுநாவல்
'பிரளயங்கள்' [கலைமகளில்](கலைமகள் "wikilink") வெளிவந்தது. அதற்கு மூன்றாம் பரிசு
கிடைத்தது. தொடர்ந்து [குமுதம்](குமுதம் "wikilink"), [ஆனந்த
விகடன்](ஆனந்த_விகடன் "wikilink"), குங்குமம், தேவி, [மங்கையர்
மலர்](மங்கையர்_மலர் "wikilink"), தினமணி கதிர் எனப் பல இதழ்களில் பல சிறுகதைகளை
எழுதினார். சமூக நாவல்கள், வரலாற்று நாவல்கள் எனப் பல படைப்புகளை எழுதினார்.
ராஜகுருவின் 'காதலாகிக் கரைந்து' நாவல், முற்றிலும் தனித்தமிழ் நடையில் எழுதப்பட்டது.
இவரது படைப்புகளை [பொன்னீலன்](பொன்னீலன் "wikilink"), ஆரூர் தமிழ்நாடன் உள்ளிட்ட பலர்
பாராட்டினர்.

## அரசியல்

ராஜகுரு, கம்யூனிஸ்ட் தலைவர் [ப. ஜீவானந்தத்தின்](ப._ஜீவானந்தம் "wikilink")
சொற்பொழிவைக் கேட்டு பொதுவுடைமைக் கொள்கைளில் ஆர்வம் கொண்டார். தனது கிராமத்தில் வாழ்ந்த
கே. சாமித்துரை ஐயங்கார் என்ற கம்யூனிஸ்ட் தலைவரைத் தனது குருவாக ஏற்றுச் செயல்பட்டார்.
பல்வேறு சமூக நற்பணிகளில் ஈடுபட்டார்.

## விருது/பரிசுகள்

-   கலைமகள் அமரர் ராமரத்னம் நினைவு குறுநாவல் போட்டியில் மூன்றாம் பரிசு -
    பிரளயங்கள்.
-   கலைமகள் அமரர் ராமரத்னம் நினைவு குறுநாவல் போட்டியில் இரண்டாம் பரிசு - மயக்கங்கள்
-   கலைமகள் அமரர் ராமரத்னம் நினைவு குறுநாவல் போட்டியில் முதல் பரிசு - நியாயங்கள்
-   கலைமகள் அமரர் ஸ்ரீ நாராயணசாமி ஐயர் நினைவு நாவல் போட்டியில் முதல் பரிசு -
    மாமன்னன் உலா (வரலாற்று நாவல்)
-   கலைமகள் அமரர் [கி.வா.ஜ.](கி._வா._ஜகந்நாதன் "wikilink") நினைவுச் சிறுகதைப்
    போட்டியில் இரண்டாம் பரிசு - இப்படியும் ஓர் அப்பா.
-   அமரர் [கல்கி](கல்கி_(எழுத்தாளர்) "wikilink") நினைவுச் சிறுகதைப் போட்டியில்
    பரிசு - நிவாரணம்
-   தேவி வார இதழ் சிறுகதைப் போட்டியில் முதல் பரிசு - சோழப்புயல்

## மறைவு

ராஜகுரு, 2011-ஆம் ஆண்டில் காலமானார்.

## நினைவு

\'பேசும் புதிய சக்தி\' மாத இதழ், 2017-ஆம் ஆண்டு முதல், ஆண்டுதோறும், ராஜகுருவின்
நினைவாக, சிறுகதைப் போட்டி ஒன்றை நடத்தி வருகிறது.

## மதிப்பீடு

ராஜகுரு பொதுவாசிப்புக்குரிய படைப்புகளை எழுதியவர். திருவாரூர் வட்டார மக்களின்
வாழ்க்கையை, பிரச்சனைகளை, அவற்றை அவர்கள் சமாளித்து எதிர்நின்ற நிகழ்வுகளைப் புனைவு
கலந்து தன் படைப்பில் எழுதினார். நவீன இலக்கியம் குறித்த புரிதல்களுடன் பொது
வாசிப்புக்குரிய பல படைப்புகளைத் தந்தார். கீழ்த் தஞ்சை மற்றும் திருவாரூர் வட்டார
இலக்கியவாதியாக ராஜகுரு அறியப்படுகிறார்.

## நூல்கள்

##### நாவல்கள்

-   உணர்ச்சிகள்
-   உறக்கமில்லா இரவுகள்
-   போராட்டங்கள்
-   காதலாகிக் கரைந்து
-   சோழனின் காதலி
-   இனிய விடியல்கள்
-   மயக்கங்கள்
-   நியாயங்கள்
-   பெண் மனம் ஒரு பூவனம்
-   மாமன்னன் உலா
-   சோழ ராணி (இரண்டு பாகங்கள்)

##### சிறுகதைகள்/சிறுகதைத் தொகுப்புகள் {#சறகதகளசறகதத_தகபபகள}

-   காக்கைக் குருவி எங்கள் ஜாதி (சிறுகதைத் தொகுப்பு)
-   சோழப்புயல்
-   தலைவர் வருகை
-   அவன் ஒரு மாதிரி
-   எங்களுக்கும் காலம் வரும்
-   நிவாரணம்
-   புதுவெள்ளம்
-   கல்வெட்டு
-   ஆரூர் ஆழித்தேரோட்டம்
-   புதிதாய்ப் பிறந்தவள்
-   வயிறு

மற்றும் பல.

## உசாத்துணை

-   பேசும் புதிய சக்தி மாத இதழ், தெற்குவீதி, திருவாரூர்-610001

```{=mediawiki}
{{Finalised}}
```
[Category:Tamil Content](Category:Tamil_Content "wikilink")
